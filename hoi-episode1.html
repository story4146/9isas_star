<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#قلب_من_جليد - الحلقة 1</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>#قلب_من_جليد - الحلقة 1</h2>
                <div class="story-meta">
                    <p>تأليف: فاطمة اليوسفي</p>
                </div>
                <div class="story-content">
                    <h3>الفصل 1</h3>
                    <p>بأعصاب من حديد .. كان متبع تصرفتها طوال الحفلة بصبر .. يمكن هادي هي المرة العشرين لي كتخونه فيها عينيه وتتجه تلقائيا نحوها .. واخا حاول بإرادة قاتلة يزيح مقلتيه عليها ..</p>
                    <p>ماشي عينيه بوحدهوم حتى دقات قلبه كانو خارجين من عقالهم .. وفلتات زمام الامور بين يديه .. كأن قلبه باغي يصرخ ويطالب بقلبها بدون قوانين .. واخا غير جزء من هاد القلب .. غايكون حار .. شغوف يمسكو بين يديه .. وينبض قريب منه ..</p>
                    <p>فقط قلبها ومن بعد غايضم روحها بين يديه .. و كيانها بأكمله فكيانه .. غايزحف تحت جلدها كيف دارت هي معه .. !!</p>
                    <p>أوا ليس من حقه ؟! قطعة من قلبه .. دائه وداوئه .. جنونه وشفائه كلها متمثلة فوحدة أمامه .. بعيدة عليه بعد نجوم السما على الأرض، وقريبة منه بعدد دقات قلبه !!</p>
                    <p>ارتشف من كأس العصير البارد لي فيديه ببرود ظاهري .. عكس الجمرات لي شاعلين فعينيه .. وفذاته بأكملها .. هاد المرة أخذ لنفسه الحرية يتأملها .. ففستان زمردي من الحرير .. متناسب مع صفائح عينيها الخضرواتين .. ناسبها بشكل مؤلم لقلبه .. لفها بأكملها تقريبا .. من غير نحرها وعنقها السمراوين لي كان كيبانو له .. فحال شي قمر ساطع فليلة مظلمة ..</p>
                    <p>وهو كيتخبط ويضيع ف ظلامها بدون رحمة .. ! خصلاتها اللولبية .. على شكل أسلاك .. كيلعب بهم الريح كيف بغا .. العسل تمتزج فلونه .. كتل حارقة تركمات فوق صدره .. خلاته يغير من الأعين لي عليها الليلة فالحفلة .. شحال من واحد غايكون كيشوفها بنفس النظرة دياله هو ؟ !! شحال من واحد غايكونو عينيه كيتمتعو بحرية فيها .. ؟ !! شhal من شخص غايكون كيراقبها من بعيد فحاله لا حول له ولا قوة !!</p>
                    <p>حس بجلده كيتمزق ... وعظلاته كلهم متحفزين .. همس فداخله بدون صوت .. "انثى بمذاق الحلوى لكن طعم حبها صدأ"</p>
                    <p>صبر وصبر بزاف ساعة ونصف كانت كافية باش يتحرق فنيران الغيرة لي كتشتعل فعقله وكتحرق روحه ببطئ .. اقترب منها ضارب بكل قوانينه عرض الحائض ... حتى وقف امامها .. وبدون مقدمات مد لها يديه وتكلم بجدية ..</p>
                    <p>سفيان: راقصيني ..</p>
                    <p>الذهول ترسم فالعشب لي تحت جفونها .. خلاوه يتوه فعمقهم .. فسحرهم .. عرف انه تهور ملي قرب منها .. ومهما كانت نجمة ساطعة .. غاتحرقو بضوئها فنهاية المطاف .. عاود تلكم بصوت مبحوح ملي شافها ماجاوباتوش ..</p>
                    <p>سفيان: قلت لك راقصيني ..</p>
                    <p>عينيه انحدرو لشفتيها لي قالو شي حاجة ماستوعبهاش عقله .. كان متبع غير النطق والطريقة باش حركات حلقها ..</p>
                    <p>منال: لا ..</p>
                    <p>لوهلة تفاجئ من رفضها .. لكن إرادته حديدية .. همس بنبرة جليدية:</p>
                    <p>سفيان: آمرتك وماشي طلبتك ..</p>
                    <p>التوت شفته العليا بابتسامة ساخرة .. ملي شاف الذهول ترسم فوجهها عن قرب مرة اخرى .. بينما هي تكلمات برفض ..</p>
                    <p>منال: أنا مابغيتش نرقص .. (جكعات فمها بضيق) حنا خارج اطار الخدمة دابا ومن حقي نتصرف كيف بغيت ؟؟</p>
                    <p>رد عليها بسخرية ..</p>
                    <p>سفيان: من حقك ؟</p>
                    <p>جوابها كان صلب بعد سؤاله ..</p>
                    <p>منال: ااه من حقي ..</p>
                    <p>قوتها زادت على مابه .. مشاعر محتقنة فصدره كأنها انفجار عظيم وتفجر فلحظة وحدة بين ضلوعه .. وفداك الجزء لي فقفصه الصدري بالضبط .. ضجيج مشاعر مهول .. حبا .. شغفا وتوسلا .. !!</p>
                    <p>تحرك فكه بتشنج .. وابتلع الصدأ لي فحلقه .. همس بصوت مبحوح ..</p>
                    <p>سفيان: عندك الحق .. وحتى انا من حقي نتصرف كيف بغيت .. ! بما انه ماكاين حتى قانون يمنعني عليك فهاد الوقت وفهاد البلاصة ..</p>
                    <p>يديه اندفعو تلقائيا بتصرف احمق ومتهور .. واعتقلها من خصرها بين حضنه .. حس بمقاومتها .. لكن مافلتهاش .. تكلم بصوت أجش فاذنيها ..</p>
                    <p>سفيان: من الاحسن ماتعانديش .. هي مجرد رقصة وغانطلقك من بعد .. (قرب من اذنها اكثر) وكل ماعارضتي كلما طال الأمر أكثر وأكثر .... !</p>
                    <p>سمع أنينها المعترض كتحاول تفلت بين يديه بكل صعوبة ..</p>
                    <p>منال: طلق .. طلق مني ..</p>
                    <p>غير ملمس شعرها اللولبي على عنقه .. خلا الدم يتحرق فشراينه .. فذاته بأكمالها .. ردد بصوت أجش ..</p>
                    <p>سفيان: ششت .. استمتعي باللحظة فقط ..حديقتي .. !</p>
                    <p>استكنت فيديه لثانية وحدة .. حس فيها انه لمس العالم بين كفه .. ومن بعد حاولت تبعد من جديد ..</p>
                    <p>منال: وانا مابغيتش .. ماااابغيتش وااش ماكتفهمش ؟؟</p>
                    <p>حاولت تتملص منه لكنه كان كيشد عليه بين حضنه اكثر .. تكلمات بعصبية ..</p>
                    <p>منال: طلق ..طلق مني .. والله حتى نغوت وغاندير ليك شي فضيحة ..</p>
                    <p>ضحك ببرود .. وفنفس الوقت تكلم مباشرة على صفحة خدها بنبرة حارة .. حس باللهيب كيخرج بين انفاسه ..</p>
                    <p>سفيان: صدقا غانكون ممنون .. ولكن غاتفضحي راسك غير nti ..</p>
                    <p>هزات راسها بنفي ..</p>
                    <p>منال: نتا مريض ولا حمق ولا شنوو ؟</p>
                    <p>همس بين هسيس أنفاسه الحارة بلا ماتسمع كلامه ونواياه .. "مريض ومجنون بِكْ .. ولا شفاء منكِ .. الا بِكْ .. !"</p>
                    <p>قلبه تساعو دقاته بشكل جنوني .. هي بين يديه .. طعم الحلوى قريب منه .. من بعد ما حلم ليالي طوال .. لكن باش يكون الامر بهاد الجنون .. !! كان شيء فوق الخيال .. فوق الوصف .. !!</p>
                    <p>كيلمس العالم من خلالها .. كل نبضة كانت كتفلت من صدره .. مصحوبة بنبضة أخرى أعنف وأقوى من لي قبلها .. ! حس بها فالأخير كترجف بين يديه فحال شي ورقة ف مهب الريح .. حتى من عقله توقف .. وجمد فمكانه .. خرج الهواء حار من ذاته مصحوب بكلامه ..</p>
                    <p>سفيان: فيك البرد ؟</p>
                    
                    <h3>الفصل 2</h3>
                    <p>بعد سؤاله .. بقات ساكتة .. حتى شك واش سمعاته ولا لا .. غير تنفسها المتشنج لي وصله .. كتجاهله وهادشي كيزيد يخلي عقله يغلي .. كيعطي الفرصة لراسه يركز معها فكل تفصيلة صغيرة منها .. فكل جزء من شيء إسمه هي .. !!</p>
                    <p>خصلاتها السلكية قاسو خده اثناء الرقصة .. قلبه انتفض بعنف بين ضلوعه وهمس باحتراق ماقدرش يكبحه مازال داخله ..</p>
                    <p>سفيان: منال ..</p>
                    <p>جاوباته بغضب فنفس الوقت ..</p>
                    <p>منال: شنو بغيتي مني ؟</p>
                    <p>قرب انفه من شعرها .. كيتشمم ريحة العسل بلا مايبين لها .. غمض غابات عيونه السوداء ورد عليها بهدوء ..</p>
                    <p>سفيان: انا خصني نسأل هاد السؤال .. شنو بغيتي مني انتي ؟؟</p>
                    <p>ردات عليه بتعجب ..</p>
                    <p>منال: أنا ؟؟</p>
                    <p>اضاف بتأكيد ..</p>
                    <p>سفيان: ااه نتي !! .. علاش كتعمدي ديري هادشي كله ؟! حتى ل إيمتى غايبقى طيفك كيهرب كل مرة من يدي ؟</p>
                    <p>يمكن تهيأ له فهاد اللحضة بالضبط انه جلدها تفاعل معه .. اهتزاز خفيف اصدره كيانها بأكمله .. خلاه يرتاجف حتى هو فحال شي مراهق احمق .. والكلمات كيوحلو فجوفه .. كأنه أول مرة كيجرب مشاعر اعنف وأقوى من إرادته ..</p>
                    <p>مارداتش عليه .. حتى سالات الاغنية عاد خرج الصوت الجاف من حلقها ..</p>
                    <p>منال: صافي كنضن كملات الاغنية .. (سكتات واضافت بضيق) دابا طلق مني .. كنضن كلشي ولا كيهدر علينا ..</p>
                    <p>شافت فالناس لي قدامهم وحدقات فوجهه سريعاً ..</p>
                    <p>منال: شوف كيف كيشوفو فينا ؟</p>
                    <p>الكلمات خرجو من جوفه مغلفين بالاستنكار .. ويديه مازالين على ظهرها .. مازال متشبت بطيفها قدر الإمكان ..</p>
                    <p>سفيان: فاش كيهم ؟ تجاهلي العالم كله .. كنظنك ماكتهتميش لكلام الناس ولا غلطت حتى فهاد الأمر ؟ كيفما كنغلط فكل أمر كيتعلق بك ..</p>
                    <p>هز راسه بصمت .. حتى ولاو سوداوتيه مواجهين مع مقلتيها الزمرديتين .. واكمل بتحدي ..</p>
                    <p>سفيان: ودابا باقي اغنية اخرى ..</p>
                    <p>غمض عينيه فنفس اللحظة .. بلا مايحررها .. وانفاسه على شعرها .. واضاف بصوت اجش ..</p>
                    <p>سفيان: مدينة لي أنتِ بثلات رقصات .. (ابتسم بشرود) ولكن غانكتافي ب اثنين ..</p>
                    <p>تحت سنانها تكلمات بغضب ..</p>
                    <p>منال: سفيااان .. مالك ؟</p>
                    <p>تجاهل همسها بإسمه بتلعثم .. ونطق هو ..</p>
                    <p>سفيان: حديقتي !!</p>
                    <p>بنفس الصمت الأولي رجع كيحركها مع نغمات الموسيقى بتناغم .. ماعرفش شنو كانت كتقول قبضته الحديدية كانت كافية باش يخليها فحضنه لوقت طويل .. كان فقط عايش جموحه الخاص ..</p>
                    <p>سفيان: علاش كتجاهليني منال ؟</p>
                    <p>قال سؤاله مباشرة فآذنيها .. بدون تعبير .. خشونة كلامه كتحرق بشرة وجهها وكيانها بأكمله .. ردات عليه بسؤال اخر فنفس الوقت ..</p>
                    <p>منال: كنتجاهلك ؟ !! .. شنو نوع د هاد الاسئلة وفهاد الليلة بالضبط ؟؟</p>
                    <p>رد عليها ببساطة ..</p>
                    <p>سفيان: تجاهلك .. هذا هو الشيء الواضح .. كتنكري ؟</p>
                    <p>يديها شددو على يديه .. وبصوت جاف جاوبات ..</p>
                    <p>منال: كنضن عمرك عرضتي عليا حتى مساعدتك باش نتجاهلك .. امم بلاتي نفكر اكثر .. اا .. يمكن ..</p>
                    <p>جزء من قلبه كان كيقصف فجسده بقوة .. قاطعها بصوت حازم ..</p>
                    <p>سفيان: فكل مرة منال ..(ضحك بسخرية) ماتحاوليش تنكري أكثر .. حتى دابا كتحاولي تبعدي بلا حتى مبرر واضح ..</p>
                    <p>وصل زفيره الحار لبشرة وجهها .. حتى ولات حمرا .. استشعر اللهيب كيخرج من انفاسها ..</p>
                    <p>منال: ولا مرة .. العدد د المرات لي تكلمتي معايا فيهم وتجاهلتك صفر .. والنتيجة صفر مضروب ف صفر ..</p>
                    <p>شافت فيه هاد المرة .. شعاع الزمرد فمقلتيها تلون اكثر .. اشتعل اكثر فعمق أغصان أشجارها الخضراء .. اخضر غاضب .. ممزوج بشيء مجهول ماقدرش يكتاشفه ..</p>
                    <p>منال: وماتبقاش تقوول اسمي هكا ..</p>
                    <p>سفيان: كيفاش هكا ؟</p>
                    <p>منال: (حركات راسها) هكا هكا .. بالطريقة لي كتقولها .. وكتعمد تخرج بها من حلقك ..</p>
                    <p>سفيان: طريقة عادية .. ونبرة عادية ..</p>
                    <p>نشوة غريبة سرات فعروقه .. فحال شي مدمن لقا مخدره .. وتعاطاه .. اسمها !! غير اسمها وحروفها الأربع قادرين يحفزو خلايا عقله .. ويخليو وحش المشاعر لي فداخله ينهشه بدون رحمة .. وهو مرحب بذلك عن طيب خاطر ..</p>
                    <p>هز حاجبيه باستخفاف .. واضاف ..</p>
                    <p>سفيان: واذا قلت لك منال حرفية وبهاد الطريقة .. غاتمنعيني مثلا ؟؟</p>
                    <p>تعمد يلفظ اسمها بنبرة مختلفة .. خاصة بها هي بوحدها .. لعلها تستشعر شنو فذاته .. والنار لي كيتلظى فيها بوحده .. !!</p>
                    <p>جاوباته بقنوط ..</p>
                    <p>منال: اااه غانمنعك ..</p>
                    <p>قلبه تضحم بمشاعر قوية .. كتخليه ينبض بقسوة .. الانثى لي فحضنه dابا .. كيراقصها أمام الجميع .. هي ملكْ لقلبه .. هي الانسانة لي مذبوح بعشقها حتى الوريد ..هي لي جلدات ذاته بدون رحمة .. ماشي مجرد انسانة عادية .. هي إحدى مكونات دمه .. !</p>
                    <p>سفيان: اذا امتنعي بالطريقة والعدد لي بغيتيه .. وحتى قوة فالاخير ماتقدر تمنعني من عليك ..</p>
                    <p>قالها فآذنها وابتعد منها فنفصف الأغنية ببرود قاتل .. بينما عيونه كانو كيلاحقو طيفها لي هرب من امامه بكل شوق ولهفة .. !</p>

                    <h3>الفصل 3</h3>
                    <p>وقفات قدام المراية فالحمام .. لون وجهها ممتقع .. شدات على جهة قلبها لي كيضرب بالجهد .. غايكون عرف سر قلبها .. غير من ارتجافة يديها .. واخا حاولت ما أمكن تبين العكس .. تصرفاتها غايكون فضحوها .. وعينيها أكثر .. !</p>
                    <p>ماكانتش عارفة كيف تتصرف .. تهور احمق منها .. انها جات لهاد العيد الميلاد وهو بنفسه غايكون حاضر .. اذا كان غير حضوره كيربكها .. متوقعاتش أن تقربه منها غايكون بهاد الصعوبة ..</p>
                    <p>هي حقا فكل مرة كتجاهله .. كتجاهل وجوده من حولها .. كتجاهل دقات قلبها لي كيجروها لعنده .. ولكن الامر كان خارج من سيطرتها ..</p>
                    <p>منذ خمس أشهر تقريبا أدركت قوة مشاعرها نحوه .. من أول نهار حطات رجليها باش تخدم معه .. لكنها مارست على ذاتها طقوس الكتمان والإبتعاد .. حتى تقدر تتحمل هاد المقدار كله من الاحاسيس القاتلة .. اما اليوم مشاعرها .. ذاتها كيانها وهو ايضا !! كلهم اتحدو ضدها فتحدي صامت .. وفتكو بها ..</p>
                    <p>كان خصها تبان باردة .. جليدية .. ترفض كل محاولة من عنده .. باش تحمي راسها أكثر ..</p>
                    <p>سمعات باب الحمام تفتح ودخلو زوج بنات ابتسمو فوجهها .. وباينين كانو كيعرفوها .. كانو من البنات لي خدامين معها .. حتى نطقات البنت الاولى ..</p>
                    <p>جهان: منال .. مازال مصدومة .. مصدووومة (عاوادتها بعبث) ؟؟</p>
                    <p>همسات البنت الثانية وهي كتضحك ..</p>
                    <p>اسماء: معذووورة يا حبيبتي .. شوفي غير وجهها .. ويديها كيف kيرجفو ..</p>
                    <p>شافت فيهم كتحاول تبرد عنقها غير بيديها ..</p>
                    <p>منال: اا .. علاش غانتصدم (حاولت تبتاسم) غيرر راسي وصافي ..</p>
                    <p>جهان: (وقفات قريبة لها) ومال صوتك مبدل ؟ ووجهك حمر .. (اضافت بعبث) وصدرك باينة كيضرب من تحت الكسوة ..</p>
                    <p>غمضات عينيها بنفاذ صبر وفحال اذا كان خصها غير هاد الكلام .. باش قلبها يزيدو يتسارعو دقاته من جديد .. ويتسابق مع الزمان .. وهي كتذكر أصابعه فوق بشرتها وصوته كيهمس فوق جلدها ..</p>
                    <p>منال: كنضن ضربني البرد وصافي ..</p>
                    <p>جهان: (غمزاتها) اااه البرد الحقير .. ماكيحشمش .. مالقا غير هاد اليوم ..</p>
                    <p>نطقات اسماء لي كانت كتقاد عكرها ..وشعرها ..</p>
                    <p>اسماء: باين البرد .. البرد يضربنا حنا .. أما نتي كنتي مدفية ف صدر طويل عريض .. (دارت يديها على قلبها) وجسم بشري مفعوله كثر من الغطا .. يدفي مدينة وتجيه قليلة ..</p>
                    <p>منال: (قلبات شفتيها بامتعضاض) شهاد المهزلة ؟ كانت مجرد رقصة عادية ..</p>
                    <p>الأمر كان كأنها طاحت فمأزقين .. ماباغش تخرج بهاد الحالة .. وهاد الدم لي كيفور فعروقها وفنفس الوقت مابغاتش تبقى مع هاد البلوتين لي تسلطو عليها ..</p>
                    <p>جهان: (قربات قدام وذنيها) واقيلة غير من الرقصة الطويلة .. والتعنيقة الغير المباشرة .. بيني وبينك قطعات انفاسنا قبلك .. !!</p>
                    <p>كأول شيء حاولت تهدي نبضات صدرها .. تنفس عميق طلع عبر قصبتها الهوائية ورجع الريح لرأتيها ..و باش ماتخليهمش اكثر يتعمقو معها فالموضوع .. وتصدق فاضحة راسها وقلبها لي كيقصف فكل جزء من صدرها ..رسمات ابتسامة على شفتيها ..وقالت بصوت خفي ماكر ..</p>
                    <p>منال: ااه عندكم الصح ..</p>
                    <p>اسماء: (بتساؤول) فاش عندنا الصح ؟</p>
                    <p>منال: يمكن ملي كان معنقني سفيان .. تسلل البرد من شي جهة وضربني .. (عضات على شفتيها وحركات كتفيها بلامبالاة) وعلى العموم ضربني البرد ..</p>
                    <p>صفقات الباب ورائها .. فحين اسماء وجهان بقاو كيشوفو ف بعضياتهم مصدومين من كلامها الاخير .. كل وحدة كتمتم فوجه الاخرى بوجه مصعوق ..</p>
                    <p>أسماء: يااه على قصة حب فاشلة .. مغرورة ..</p>
                    <p>جهان: (ضربتها لضهرها) قصة حب أسطورية .. غير البهلان ومايدير !!</p>
                    <p>**</p>
                    <p>ساعة اخرى وهي على صفيح ساخن .. البرد ضرب فوجهها .. خصلاتها اللولبية تلاعب بهم الريح .. فسمفونية عشق خاصة .. يمكن غير كتحلم ... !</p>
                    <p>لحد الآن كتحس بيديه باقين على خصرها .. أصابعه على قماش فستانها الحريري .. جمر عيونه الأسود كيحدق فيها .. باحتراق .. بحرارة .. نظرات موجهين ليها بوحدها ..</p>
                    <p>ماعاودش قرب من جيهتها .. من الرقصة من بعيد .. أو هي لي حاولت تراقبه من بعيد هاد المرة .. وقفات بعيدة عنه بمسافات .. كتشوف فيه .. كيكلم أحد أصدقائه بلامبالاة .. وعيونه كيبحثو على شيء ما .. !</p>
                    <p>حتى التقاو مع وريقات الشجر لي تحت جفوتها .. لقاء شغوف .. حار .. طويل الأمد .. حتى توقفو الانفاس فصدرها .. جريئ حتى فنظراته والعبث مرسوم على صفحة وجهه .. خلا خدودها يشعلو مرة اخرى بالحرارة ..</p>
                    <p>تحركات بخطوات سريعة .. تاركة الحفلة وكل مافيها .. المهم ماتعيش هاد الاضطراب كله ... لكن فذات اللحظة حسات به وقف جنبها فالشارع المظلم .. وهمس بنبرة غير مفهومة ..</p>
                    <p>سفيان: انسحبتي بهاد السهولة ؟ .. ماقادراش حتى تبقاي تلاتة د السوايع كاملين .. (زاد قرب منها أكثر) توقعت صبرك لوقت طويل ..</p>
                    <p>مسحات على عنقها بعياء ..</p>
                    <p>منال: الظاهر هاد الليلة ماغاتساليش ..</p>
                    <p>شد فذرعيها بكل قوة .. حتى ترنحات بتعب ..</p>
                    <p>سفيان: يمكن ..سلسلة من المفاجآت.. حديقتي ..</p>
                    <p>فتحات فمها بتساؤول مخلط مع الدهشة .. كتحاول تبعد ..</p>
                    <p>منال: حديقتي ؟؟ شنو هذا ؟ شنو سبب هاد الإسم ؟</p>
                    <p>حاولت تسيطر على نفسها والعرق البارد لي كيتصبب مع ظهرها زاد من ارتجافها .. عرفات راسها اذا زاد تقرب منها غير شوية غاتفضح .. حاولت تبعد يديه من على يديها ..</p>
                    <p>منال: هيييه .. ماتشدش فيا .. قادرة نوقف .. قادرة نتحرك ..</p>
                    <p>طلق منها فنفس اللحظة .. كيتأمل فقط نصف وجهها .. لي كان باين .. من عنده ..</p>
                    <p>سفيان: علاش خارجة بوحدك ؟ ..</p>
                    <p>قلبات وجهها .. وقالت ..</p>
                    <p>منال: ملييت وعييت .. ومن حقي ..</p>
                    <p>دار كفه فجيبه .. ونار سوداء اشتعلت فدهاليز غاباته المظلمة بلا مايبين نطق ..</p>
                    <p>سفيان: ماخايفة من والو ؟</p>
                    <p>حركات راسها بنفي .. وهمسات بتلعثم ..</p>
                    <p>منال: علاش غانخاف ؟ الدنيا مازال عامرة ؟</p>
                    <p>همس بدون تعبير ..</p>
                    <p>سفيان: حيت حتى حد ماغتيفلت التهام كعكة صغيرة .. بوحدها واقفة فالطريق .. و فهاد الساعة .. وقادرة تغوي أي أحد حتى بلا ماتقصد .. ولا كتقصد وكتعمد تخفي الأمر .. فحال اذا ماعارفة والو ..</p>
                    <p>شاف ف ساعته وكمل تحديقه فيها ببرود .. بلا مايزيح سوداوتيه عليها وبلا مايهتم بوجهها لي رجع احمر فلونه ..</p>
                    <p>سفيان: كاين شكون غايوصلك ؟</p>
                    
                    <h3>الفصل 4</h3>
                    <p>لقات لسانها كيتكلم واخا اقسمت انها غاتجاهله وغاتتعمد ذلك هاد المرة ..</p>
                    <p>منال: الطاكسي ..</p>
                    <p>زفر بغضب .. فتح زر قميصه العلوي بضيق ..</p>
                    <p>سفيان: متهورة .. غاتلقاي شي طاكسي فهاد الساعة ؟؟ ولا غير باغيا تباني شجاعة بزز ..</p>
                    <p>همسات ببساطة .. بلا ماتبين انفعالتها من استفزازه المستمر ..</p>
                    <p>منال: تكرم لو سمحت ولقاه ليا .. غانكون ممنونة .. (فتحات عينيها اكثر وبعدات وجهها) وغاتشوف ماكنتجاهلكش .. غير نتا لي كتوهم ..</p>
                    <p>رد عليها فالوقت ذاته بسخرية ..</p>
                    <p>سفيان: معقدة .. مدللة .. وراسك يابس .. (سكت وقال بتفكير) كثلة جليدية .. والثلج كيسري فعروقك ليك بلاصة الدم ..</p>
                    <p>وسعات عينيها ووقفات مقابلة له .. كتستوعب كلماته .. وجهاً لوجه .. فتحدي فاشل من أوله ..</p>
                    <p>منال: مدللة أنا وفاشلة ؟؟ و شنو آخر ..</p>
                    <p>سفيان: وأكثر من ذلك ..</p>
                    <p>طلعات زفير حار من صدرها وقلبات شفتيها ..</p>
                    <p>منال: ونتا متسلط .. وو ..</p>
                    <p>جرها من يديها بزز .. نحو سيارته .. وهي كتحاول تتهرب منه قدر الإمكان .. ولكن كان مصر .. وقبضته مزيرة عليها ..</p>
                    <p>منال: رجلي كيضروني .. راك كتورك لي على يدي ..</p>
                    <p>بدون مايفلتها .. تكلم بحدة ..</p>
                    <p>سفيان: شادك من يديك ماشي من رجليك .. نقصي شوية من التبوحيط ديالك ..</p>
                    <p>وقفات امام باب السيارة كتعتارض ..</p>
                    <p>منال: شوف هانتا لقا لي غير شي طاكسي وصافي .. كنظن أحسن ليا وليك .. نتا ماتعذبش ..</p>
                    <p>سفيان: ماكاينش الطاكسي ..</p>
                    <p>بعدات شوية اللور وجاوباته بعناد ..</p>
                    <p>منال: غاتلقاه .. كاااااين .. اكييد كاين ..</p>
                    <p>حرك حلقه بصوت حاسم ..</p>
                    <p>سفيان: ماكاينش .. يعني ماكاينش ..</p>
                    <p>حاصرها بجسده الضخم .. وعينيه على عيونها .. بنظرة ماكرة.. أطاحت بصوابها .. حتى شعرات بأنفاسه قرب بشرة خدها .. كلماتها كيضربو تجاويف عنقه .. فحال شي سيف حاد .. همس بغضب ..</p>
                    <p>سفيان: دابا غاديري عقلك وغاتخليني نوصلك بخير وعلى خيررررر !!! ولا غانخليك هنا للذياب ؟ اختاري ؟</p>
                    <p>حركات راسها وقالت بيأس ..</p>
                    <p>منال: عاوني غير باش نلقا شي طاكسي .. أكيد كاين ..</p>
                    <p>حدق فيها بتصميم .. وابتسم بسخرية ..</p>
                    <p>سفيان: نتي الخاسرة هنا بوحدك .. وحدة فحالك ماغايفلتها حتى واحد فهاد الليل .. (أضاف بنظرات غير مفهومة) حتى حد ماغايفلتك .. تفكري هادشي .. وحتى لو كنت أنا بنفسي ..</p>
                    <p>قالت بتحدي ..</p>
                    <p>منال: حتى حد مايقدر يقرب لي ..</p>
                    <p>مال بوجهه لوجهها بتصميم .. ورفع حاجبيه ببرود ..</p>
                    <p>سفيان: تجربي ؟؟</p>
                    <p>بعد عليها شوية فين ترد أنفاسها لي تسرقو من قربه .. عضات على شفتيها ببطئ .. وخوف من الفكرة لي ضربات فراسها .. واخيرا .. هزات راسها باستسلام ..</p>
                    <p>منال: صافي غانمشي معك .. توصلني ..</p>
                    
                    <h3>الفصل 5</h3>
                    <p>بعد ذلك .. كان الصمت خيم على السيارة .. نسيم الليل البارد كان داخل مع النافذة .. كتحس به كينفذ لمسام جلدها .. بطرف عين .. تحرك بؤبؤها نحوه .. لقاته صامت .. فقط كيتنفس بنفاذ صبر .. اما هي يديها دارتهم على كتفيها .. كتلتمس الدفئ من اصابعها ..</p>
                    <p>صوته هو لي انساب مع اذنيها ..</p>
                    <p>سفيان: يمكن لك تشدي الشرجم ..</p>
                    <p>منال: واخا .. (حركات كتفيها) ولكن اذا بغيتي نتا غير خليه ..</p>
                    <p>حرك راسه وعينيه بين الطريق وعليها فنفس الوقت ..</p>
                    <p>سفيان: غير شديه .. كيبان لي فيك البرد ..</p>
                    <p>منال: واخا ..</p>
                    <p>بحركة وحدة ضغطات ورجع الدفئ محيط بهم ..</p>
                    <p>سفيان: ماتقدريش تقوليها مثلا ؟</p>
                    <p>منال: شنو ؟</p>
                    <p>حك لحيته بهدوء .. وسكت طويلا عاد الكلمات خرجو بين حلقه ..</p>
                    <p>سفيان: أنه كان فيك البرد ..</p>
                    <p>ابتسمت بشوية .. ورجعات جمعات فمها .. كتحاول تخلي راسها مهدنة ومايأثرش عليها وجوده أكثر ..</p>
                    <p>سفيان: غدا بلا ماتجي للخدمة حتى ل يوم الاثنين ان شاء الله ..</p>
                    <p>ببلاهة شافت فيه وتململات فبلاصتها .. باغيا غير السبب باش تخرج داك النيران لي شاعلين فعقلها ..</p>
                    <p>منال: واش ماغانبقاش نجي وعلاش ؟</p>
                    <p>التوت شفاهه العلوية بابتسامة ..</p>
                    <p>سفيان: الظاهر ماسمعتيش مزيان .. (شدد على حروفه) نهار الاثنين ..</p>
                    <p>هزات راسها بإحراج .. وقالت بهدوء ..</p>
                    <p>منال: صافي ..</p>
                    <p>التعقل لي دارته ماعجبوش .. فكل مرة كانت كتاخذ وترد معه فالكلام هادشي كينعشه .. كيخليه يزيد يغرق فجليد قلبها بقسوة ..</p>
                    <p>حسات برعشات خفيفة كيزحفو تحت جلدها واخا ماكانتش كتشوف فيه .. قادرة تحس بنظراته لي مسلطين عليها .. فحال اذا كيلتهموها .. كيجلدو ذاتها بأكمالها .. بطرف عين لمحات باكية د السيجارة حاطها فالسيارة .. بدون تردد لقات راسها كتسوله ..</p>
                    <p>منال: واش كتكمي ؟</p>
                    <p>خرج من عزلته حتى هو .. وردد بكلام ساخر ..</p>
                    <p>سفيان: نفهم من هادشي كتخافي عليا وعلى صحتي مثلا ؟ غايكون انجاز عظيم هذا فالحقيقة ..</p>
                    <p>بلعات ريقها والجفاء لي استوطن فحلقها ..</p>
                    <p>منال: غير سولتك .. ونتا كل كلام قلته كتحاول تردو استفزاز وكتسخر مني به .. (لوات شفتيها بامتعضاض واضافت بكبرياء) واصلا كتحرق راسك غير نتا .. انا شنو مشا ليا .. وماشي شغلي ..</p>
                    <p>شافت فيه .. ربطة عنقه كان محيدها .. والزرين الاولين من قميصه الابيض مفتوحين .. حتى من وسامته كانت بدائية .. متوحشة وملامحه غامضة .. باردة فحال الثلج وحارة فحال العافية فمرة وحدة .. رجل شديد التأثير على قلبها .. كيخلي أثاره ف روحها بأكملها ..</p>
                    <p>قال بهدوء ..</p>
                    <p>سفيان: كاين شي حوايج كيحرقو بنادم كثر من الكارو .. وكيسكروه كثر من الشراب .. حتى كيولي فاقد السيطرة على ذاته ..</p>
                    <p>تنفسه كان كيطلع متشنج .. غير من ردة فعله كان باين صعوبة جلوسها بجانبه .. والجحيم لي دخل فيه برجليه ..</p>
                    <p>مابغاتش تسوله أكثر .. فقط كان خصها تقطع داك العرق لي كينبض داخل عقلها ..</p>
                    <p>منال: اذا كنتي كتكمي حياتك هاديك ونتا حر أكيد .. غير شفت السجارة والقداحة لي عندك هنا .. وسولت ..</p>
                    <p>سفيان: أكيييد منال ..</p>
                    <p>عقدات بين حاجبيها مرة اخرى كيستفزها بإسمها .. بالطريقة لي كتحس أنها خاصة بها هي بوحدها .. وموجهة ليها بوحدها .. كيتعمد ذلك ..</p>
                    <p>منال: ماتبقاش تقول اسمي بهاد الطريقة ..</p>
                    <p>سفيان: وانا قلت لك بأي حق غاتمنعيني ؟؟</p>
                    <p>حدقات فيه .. وشاف فيها بنظرة خاطفة بشبح ابتسامة عالقة على طرف فمه .. سلبات انفاسها .. وخلاتها تبلع الريق لي فجوفها بصعوبة ..</p>
                    <p>منال: نتا اكيد شارب شي حاجة ؟ واش مخمور بصح هاد المرة ؟</p>
                    <p>همس بصوت مبحوح ..</p>
                    <p>سفيان: اول مرة كنحس براسي بصح صاحِ .. لدرجة ماباغيش مانردك فحالك دابا لداركم ..</p>
                    <p>كشرات جبينها .. وردات عليه بصوت لاهث ..</p>
                    <p>منال: نتا ماشي هو الشخص المتغطرس لي كنعرفه فالعمل .. شي حاجة ماشي هي هاديك .. نتا باغي غير تستفزني .. علاش كادير هادشي كله ؟</p>
                    <p>جاوبها فنفس اللحظة ..</p>
                    <p>سفيان: الخدمة مفصولة على الحياة الشخصية .. أنا قلت لك نتي لي كل مرة كتحاولي تفلتي بين يدي ..(اكمل بلهجة مبطنة) وباقي مادرت والو .. عاد ناوي ندير ..</p>
                    <p>جمعات يديها بين صدرها .. وبلا ماتجاوبه .. رجعات لصمتها المعتاد .. يمكن هي ديما هكا من الوقت لي دخلات فيه تخدم معه وهي حاجبة مشاعرها وكلشي كيتعلق بها .. حدودية فتصرفتها .. حتى ولاو يشوفوها بمنظور المعقدة .. مشاعرها ديما محتافظة بهم عندها فدهاليز قلبها .. ولكن قدرات تحمي راسها من اي شيء وماقدراتش تحمي دقات قلبها .. و فؤادها بأكمله على أنه يتسرق من بلاصته .. !!</p>
                    <p>الصمت توالى .. حتى وصلو ل باب منزلها بدون ماتعطيه العنوان .. عاد تفكرات وشافت فيه باستغراب ..</p>
                    <p>منال: منين كتعرف العنوان ؟</p>
                    <p>رد عليها بصوت اجش وبكل بساطة ..</p>
                    <p>سفيان: منال أنور .. السن ربعة وعشرين سنة ونص .. شلحة ف الأصل .. خدامة فقسم الأرشيف .. العنوان مايحتاجش نقوله حنا قدامه .. هي كتلة من الصمت .. كتحارب غير بعينيها ..(رد راسه اللور) لي قادرين يسلبو أي احد .. ! عايشة وسط ثلاث اخوة هي الكبيرة والبنت الوحيدة .. اب متقاعد .. وو ..</p>
                    <p>حركات راسها بدهشة .. فحال اذا ضربتيها بشي سكين حامي وسط أحشائها على غفلة .. كانت كتظن هي الوحيدة لي مهتمة بتفاصيله ومع ذلك ماكتلاحقهش .. ولكن هو ؟ جف الصوت فحلقها ورمشات بعينيها بعدم فهم ..</p>
                    <p>منال: شنو نسيتي اخر .. عارف كلشي ؟</p>
                    <p>سفيان: واكثرر مما كتخيلي ..</p>
                    <p>حيدات حزام السلامة وهي كتكلم مازال بدهشة ..</p>
                    <p>منال: لا .. هادشي بزاف ..</p>
                    <p>غرز أصابعه فشعره .. وابتسامة ماكرة بانت على جانب شفتيه ..</p>
                    <p>سفيان: خصني نكون ممتن لهاد النهار .. كتلة الصمت لي ماكتهدرش فالخدمة .. غير كتشوف بالعشب الأخضر لي فعينيها .. قدرات تصمد أمام حوار كامل .. يمكن هاد اليوم خصني نسجله عندي خاص ..وخاص بزاااف ..</p>
                    <p>لأخير مرة .. بنظرة خاطفة .. لمحات سودواتيه كيلتهموها بشراسة .. مشاعر لذيذة .. منعشة .. وحارة .. زحفات على ضلوعها وسرات فدمها .. تمتمات بدون تركيز ..</p>
                    <p>منال: شكرا .. تصبح على خير ..</p>
                    <p>حرك راسه بصمت .. خلاها حتى خرجات .. وريحتها لي بقات عالقة داخل السيارة .. عالقة فخياله كتمتص روحه بكل شراهة .. كتدخل تحت أنفاسه .. اخذ نفس طويل .. كيملئ رئتيه بطعم العسل لي بقا فكل جانب من روحه وقال ..</p>
                    <p>سفيان: " كنتمنى نصبح أنا على خير .. وتصبحي انتِ من أهلي .. يا حديقتي .. صاحبة القلب الجليدي "</p>

                    <h3>الفصل 6</h3>
                    <p>يوم الاثنين .. ساعتين من العمل المتواصلين .. كتحدق ف أطياف الناس لي خدامين معها بذهن شارد .. تعمد يتجاهلها طول الفترة لي كان تما .. إحساس بالشمتة والقهر غلبوها .. كأنه ماشي هو لي تقرب منها خطوة وابتعد خطوات..</p>
                    <p>وخا كانت رافضة تقربه فالحفلة .. ولكن أحاسيسها استجبو له غريزيا .. وانتظرو الأكثر من ذلك .. واخا غير نظرة تروي ظمأ اليوماين لي غابت عليه .. ولا غير كلمة .. ولكن مجددا رجع للوراء وخلا قلبها بين سندان الشوق ومطرقة الندم ..</p>
                    <p>الشيء لي خلاها تزيد تتأكد انها ليلة الحفلة كان فقط مخمور وكيهلوس .. وهي لي الليل بطوله كتعاود كلامه فبالها وتفكر فيه .. كيعذبها كأنه منشار الآلم وتغرس فضلوعها بكل قسوة ..</p>
                    <p>الأمر خلا قلبها ينكمش بين صدرها بيأس .. رجعات مرة اخرى لصمتها المعتاد .. سمعات صوت رفيقها لي جالس حداها حتى هو كيشتغل .. كيخاطبها ..</p>
                    <p>ياسين: منال ! واقعة شي حاجة ؟</p>
                    <p>هزات راسها بنفي .. ومسحات على عنقها بتعب ..</p>
                    <p>منال: ااه ياسين .. لا ماواقع والو ..</p>
                    <p>ياسين: تشطنت عليك نهار السبت ماجيتيش .. وفوقت الحفلة مشيتي دغيا .. قلت يمكن واقعة لك شي حاجة ؟</p>
                    <p>تنفسات بعمق .. وابتسمت فوجهه ببشاشة .. اما الذكريات رجعو يجلدوها بأسواط من نار ..</p>
                    <p>منال: غير كنت عيانة شوية .. ماكنقدرش نسهر بزاف هاد الأيام .. نتا عارف مع الخدمة ..</p>
                    <p>مال شوية لجيهتها ..</p>
                    <p>ياسين: الله يزيد فالراحة ..</p>
                    <p>منال: (بابتسامة) اميين شكراا ..</p>
                    <p>رد عليها بنبرة ممتنة ..</p>
                    <p>ياسين: العفو .. على فكرة شكرا على الهدية ..</p>
                    <p>منال: كنتمنى تكون عجباتك ..</p>
                    <p>هز راسه .. وابتسم ..</p>
                    <p>ياسين: صدقاً من احسن الهدايا وأغربهم .. عمري توقعت شي حد غايهدي لي شي قطة صغيرة ..</p>
                    <p>ردات خصلة من شعرها اللولبي للوراء كانت عالقة جانب خدها ..</p>
                    <p>منال: حيت كيعجبوني القطوط كلشي فيهم زوين ..</p>
                    <p>ياسين: باينة ..</p>
                    <p>ختم كلامه بهزة رأس .. وجلس فمكتبه قريب لها تقريبا .. اما هي رجعات كتشوف فالملفات لي قدامها بتصميم .. غلقات قلبها .. وفتحات عقلها .. كيفما مفروض يكون الأمر .. هي دخلات ل هنا على قبل الخدمة فقط ..</p>
                    <p>واخا فكل مرة كانت كتستسلم لنوبات التفكير فيه .. مشاعرها كانو أكبر من طاقتها .. قدرات تضبط نفسها بمشقة الأنفس .. ربعة وعشرين سنة من حياتها وعمرها حسات بهاد الوجع لي داخل صدرها دابا .. وهاد التجاهل آلم كبرياء الانثى بداخلها ..</p>
                    <p>ياسين: قهوة ؟</p>
                    <p>قالها بتساؤول .. كان فيديه زوج كيسان ورقين .. حركات راسها برفض وابتسامة .. وقبل ماترفض بلسانها وتعبر على شكرها .. كان قصف صوت غاضب من ورائها كيرفض ويقرر فبلاصتها .. !</p>
                    <p>سفيان: ماااكتعجبهاش القهووة ..</p>
                    <p>رعشة غريبة .. على ظهرها تمشات .. أنفاسه حساتهم كيدخلو مع الهواء بسهولة .. كينفذو لداخلها بسرعة قياسية .. أما هو اقترب .. حتى احنى فمه حتى لعند وذنيها وهمس إسمها بنبرة هادئة ..</p>
                    <p>سفيان: منال ..</p>
                    <p>بقات مصدومة فمكانها ماقادراش تتحرك .. وأصابعها كيزلقو على الكلافيي .. هاد المرة صوته كان مختلف .. مشبع بشيء mجهول .. خطير .. غضب ؟؟ جنون !! ولا شيء اخر ماقادراش تستشعر وجوده بين حروفه ..</p>
                    <p>رجع قال تحت سنانه بخفوت ..</p>
                    <p>سفيان: اجي معايا ..</p>
                    <p>حاولت ترفض بذكاء ..</p>
                    <p>منال: خصني نكمل هادشي .. باش نعطيهم لك حيت محتاجهم</p>
                    <p>زفر بحدة .. وضغط على مرفقها بيديها حتى توجعات .. وكتمات أنينها بصعوبة ..</p>
                    <p>سفيان: غاتكمليهم من بعد ولا غانكملهم براسي .. باقي العمرر طويل .. (تنفس عند وذنيها بصوت مسموع) ودابا أجي معايا أحسن لك ..</p>
                    <p>بعد دقيقة كانت جالسة فالأريكة لي مقابلة مع المكتب دياله وهو مقابل لها فتحدي صامت بين غاباته القاتمة وأغصان أشجارها .. ساعتين وهو فالجحيم كيمنع نفسه عليها والا كان غايتصرف بتهور .. ومع دخوله صادف ياسين كيتكلم معها وهي كتبتاسم ببلاهة ..</p>
                    <p>ماعلى بالهاش بالنيران السوداء لي كتشعل بداخله .. قال بغموض ..</p>
                    <p>سفيان: كتباني لي كنتي واخدة راحتك ..</p>
                    <p>شافت فيه بعدم فهم ..</p>
                    <p>منال: كيفاش ؟ واخدة راحتي ؟ كنظن كنت مشغولة مع أكوام الملفات لي فوق البيرو وشفتيهم بعينيك ..</p>
                    <p>ضحك بسخرية لاذعة ..</p>
                    <p>سفيان: ومازال كتدافعي على راسك .. باينة كنتي مشغولة وبزاف ..</p>
                    <p>تحرك فحال شي اسد متحفز يلتهم فريسته .. وقرب ناحية النافذة الزجاجية الكبيرة لي كتشغل الحائط .. ورد عليها بغموض ..</p>
                    <p>سفيان: شمن طابق حنا ؟ ..</p>
                    <p>شافت فيه باستغراب .. كتأكد من سؤاله ونبرته الهادئة .. كانت عارفاها وجه زائف .. واخا هكاك جاوباته بدون استفزاز ..</p>
                    <p>منال: الرابع .. (سكتات بعد تفكير) لا الخامس ..</p>
                    <p>بلا مايشوف فيها .. شافته كيشوف برا بتصميم ..</p>
                    <p>سفيان: الرابع ولا الخامس ؟</p>
                    <p>منال: الخامس ..</p>
                    <p>اشتد فكه .. عظلات ظهره وصدره متشنجين .. قال بحدة ..</p>
                    <p>سفيان: عندك الحق حنا فالخامس .. صدقني ملي دخلت وأنا كنفكر ف شنو ممكن ندير لك باش نخليك تفهمي راسك ..</p>
                    <p>اكمل بنبرة غاضبة اكثر و الغيرة كتسري بين دمه فكل لحضة وتنهشه بكل قسوة .. كأنه محموم وكيهذي ...</p>
                    <p>سفيان: وتوصلت لشي واحد اذا لحت دابا طواسلك من هنا لبرا .. واش غاتموتي ؟ (عاود دار لعندها وحدق فعيونها بلا مايزيح جمره المحترق على مقلتيها) ولا غير غايتهرسو عظامك .. تتكسر جمجمتك .. ويطير غبائك حتى ديري عقلك ؟؟</p>
                    <p>ردات بذهول ..</p>
                    <p>منال: شنو ؟؟</p>
                    <p>بصوت متشنج اجابها فنفس الوقت ..</p>
                    <p>سفيان: باغي نهرس عظامك .. عظمة ورا عظمة .. عساه صوت أنينك وآلامك .. يريحوني من هاد العافية لي كتعمدي تشعليها تحت جلدي ونتي مرتاحة ..</p>

                </div>
                <div class="story-navigation">
                    <a href="heart-of-ice.html" class="prev-part">العودة إلى قائمة الحلقات</a>
                    <a href="#" class="next-part disabled">الحلقة التالية (قريباً)</a>
                </div>
            </div>
        </div>
    </main>
    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>