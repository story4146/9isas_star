<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>العفريت - الحلقة 1</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
          
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>العفريت - الحلقة 1</h2>
                <div class="story-meta">
                    <p>تأليف: دودي العيساتي</p>
                </div>
                <div class="story-content">
                    <p>هذه القصة هي من وحي الخيال.. وكل ما ذكر فيها من معلومات هي من وحي خيال الكاتبة.. </p>
                    <h3>الجزء 1</h3>
                    <p>فداك الشارع الطويل.. خارجين جوج بنات كيتمشاو.. وحاطين يديهم فجيابهم.. نوال: اوووف.. خاصني شي مصباح علاء الدين باش نحل هاد المشاكل كلها.. كوثر: اصحيبتي سيري لعند جدك.. طلبيه.. يخلصليك غا الكريدي.. نوال: جدي.. معارفنيش واش كاينة فالدنيا اصلا... كوثر: جربي.. متخسري والو.. ربما مللي شرف دابا وولى على ابواب الموت غايحن.. وغايتفكر انك حفيدته الوحيدة.. بعدما ماتت تريكتو كاملة.. نوال: هههه موحال.. باقية كنتفكر نهار جرا علينا انا وماما.. داك النكرة اللي ضربهالنا ماشي ديال شي واحد غايعترف بينا.. كوثر: وبالصح موت عائلتك غريب بزااف.. عمامك ماتو فعرس شعلات فيهم عافية كلهم.. باباك مات بكسيدة.. ماماك طاحت فالدروج.. ماشي غريب هادشي.. نوال: داكشي مكتاب.. ماشي فيدنا .. اجلهم وصل.. كوثر: ايوا بالصح.. سيري تنعسي.. وربي مولاها.. غايديرلك شي تاويل دالخير.. متعرفي اش غايوقع.. نوال: نيشان.. دخلت للدار كالعادة.. الدار اللي خلاو ليا والديا...ديال الكرا.. ومافيها والو.. اغلب الفراش بعتو باش نخلص الديون اللي خلاو والديا.. وللي كل مرة يدق عليا شي واحد فشكل  يطلبهم.. تكيت على فراشي.. وعنقت المخدة.. وحاولت ننعس.. فقت على الدقان فالباب.. صبح الحال .. نضت ومشيت نحل الباب.. باينة اما مول الكريدي ولا مول الكرا.. ولا شي واحد جديد.. حليت وانا نلقا مرا مكنعرفهاش.. كبيرة فالعمر وشادة فعكاز.. المرا: نتي هي نوال.. نوال: ايه هي انا.. المرا: انا صيفطني جدك الحاج عبد القادر.. راه فالسبيطار كيموت وباغي يشوفك.. نوال: بالصح.. تفضلي اخالتي.. المرا: سيري ابنتي شوفي جدك.. الله يعاونك.. خرجات وانا بقيت مصدومة واخيرا جدي بغا يشوفني.. ترى واش غايتسامح معايا.. واش غايعاوني.. اويلي اينا سبيطار.. مشيت دغيا باغا نسول المرا لقيت غير الريح.. هي باينة فيها كتمشى غا بشوية.. مستحيل تكون غبرات بهاد السرعة.. فشكل..  دخلت وبقيت كنفكر.. اينا سبيطار غايكون فيه.. هزيت تلفوني وبقيت كنعيط لكوثر.. حتى جاوباتني.. قلت ليها شنو كاين .. متعطلاتش بزاف حتى جات.. ومشينا بدينا رحلة البحث.. مخليناش السبيطار اللي قلبنا فيه مبانش.. جدي برزقو.. زعما غايكون مشا لشي مصحة.. بدينا تاني كنقلبو فالمصحات.. قلب يا ما تقلب وااالو.. حتى ملينا.. كوثر: زعما يكون رجع للدار.. خلينا نمشيو للدار.. نشوفوه.. نوال: واخا.. وصلنا للدار..وبقينا كندقو فالباب..مكاين حتى جواب.. حتى دازت واحد المرا.. المرا: مول الدار مكاينش .. راه فالسبيطار.. نوال: اينا سبيطار كاين.. المرا: كاين غا فسبيطار الفيلاج.. راه فين مليوح مكيطل عليه تا واحد.. تصدمت.. كاع فلوسو اللي كان كيتباهى بيها علينا مكايناش.. وزايدون ياك تزوج المرا الخامسة دابا فيناهي.. ولا حتى هي تكون طجات منو.. كوثر: خلينا نمشيو نشوفوه.. مشات معايا كوثر.. ودخلنا للسبيطار.. مع الدخلة لقيت الطبيب.. نوال: عفاك انا حفيدة الحاج عبد القادر.. غا قلتها وهو يتبدل فيه اللون.. الطبيب: عفاك لما خرجيه من هنا.. يموت فدارو حسن.. نوال: واش حالتو خايبة.. الطبيب: قهرنا با بنتي.. واش هاداك بنادم ولا جن.. طجو منو كاع الفرمليات.. عرفت انا جدي صعيب التعامل معاه.،،حنيت راسي ومشيت عندو مع الدخلة شافني.. جدي: جيتي.. هادي تلت ايام باش صيفط عندك.. نوال: اجدي راه معرفتش اينا سبيطار راك فيه.. يعلم الله شحال وانا نقلب.، جدي: كداااابة..بحال موك.. اااي رجلي.. اااي ظهري.، ها ذنوبي خرجو فيه غا دابا.. باغي يشوفني يا حسرة.. بقيت جالسة معاه... وهو كيقطر غا السم من فمو.. يا لطيف..</p>
                    <h3>الجزء 2</h3>
                    <p>خديتو للدار ومشيت معاه.. وبقيت معاه تما.. خفت نقولو نمشي نجيب حوايجي ونجي نعيش معاك نصدق لا هنا لا لهيه.. نوال: راك لاباس دابا اجدي.. انا غانمشي ونخليك على راحتك.. الجد: اجي لهنا فين غادية.. واش يا بنت الهم باغا تخليني نموت بوحدي.. سيري جيبي حوايجك واجي عيشي معايا هنا.. نوال: بالصح اجدي.. باغيني نعيش معاك.. الجد: اه سيري جيبي حوايجك.. وحطي سوارت ديك الدار.. نوال: مغاديش تلوحني بعد يوماين..! الجد(تهند): اااه.. واش كاين شي حد كيلوح كبيدتو.. سيري ابنتي جيبي حوايجك.، نوال: واخا هانا راجعة.. كان خاصني غا السبة وجدي كايهضر بحال الى مدارهاش مع عمامي وعماتي كلهم وحتى مع بابا.. وهاد التريكة اللي ماتو وبقيت غير انا.. مشيت شديت الطريق للدار اللي كنت كارية وجمعت قشاوشي ..ومشيت عطيت السوارت لمول الدار اللي فرح.. واخيرا غايتهنى مني.. وغانعطيه الدار ونخويها.. شديت الطريق تاني لعند دار جدي.. بقيت كندق.. وندق.. حتى مليت.. شوية تفتحات الباب..دخلت.. نوال: ويااا جدي عدبتك.... حليت عيني ملقيت حد.. وايلي.. سديت الباب وطلعت.. لقيت جدي ناعس.. زعما دايرها بيا وكيضحك عليا..حتى انا بقيت جالسة.. وكنشوف.. الدار كبيرة.. كيفاش حتى قدر يعيش فيها بوحدو كاع هاد السنوات.. جلست وشعلت التلفازة.. وغطيت جدي.. وبقيت كنتفرج.. شوية حسيت بالبرد.. مشيت سديت السراجم.. تم تم حسيت بحال الى الموت ديال الصهد وعراقيت.. حياتي كلها وانا عايشة بوحدي.. كيفاش هاد التلفة دابا.. فاق جدي.. ولقاني حداه.. جدي: جيتي.. نوال: وايلي اجدي.. نتا اللي فتحتيلي الباب.. جدي: نتي اش سايرة تقولي.. اينا باب؟ نوال: مللي دقيت نتا اللي فتحتيلي.. جدي: واش انا قادر نهز رجليا باش نهبط فالدروج ونفتحليك.. تسطيتي.. نوال: وشكون فتحلي الباب؟؟ جدي: غايكون شي واحد من العيال.. نوال: اينا عيال؟ واش ساكن معاك هنا شي واحد؟؟ جدي: ساااكنين... كاين مالين المكان.. نوال: اينا مالين المكان!؟؟؟؟؟؟؟ جدي: نوضي قادي لينا ماناكلو..واياك تتعداي على مالين الدار.. كلها وتيقارو.. دخل فيا جدي الرعب بمعنى الكلمة.. واش كيهضر على الجنون.. واش ساكنين معاه الجنون وهما اللي حلو ليا الباب.. ناري غانحماق.. بقيت تما كنشوف هنا ولهيه لا يطلع معايا شي جن اعود بالله.. حتى جا فبالي نشعل القرأن.. بقيت غادية وهازاه معايا فينما مشيت..شاف فيا جدي وحرك راسو. جدي: وراه مسلمين مسلمين.. تما بدل منتهدن زدت خفت..واهيا ناري.. غانعيش مع الجنون فدار وحدة.. توما هادا كيفاش حتى مرتاح حتى لهاد الدرجة وهو عارف انه معاه ارواح فالدار.. بحال الى كيهضر على احفادو..</p>
                    <h3>الجزء 3</h3>
                    <p>بقيت غا كنضور عيني فالدار وفينما سمعت شي حس كنضور نشوف.. واش غانبقا غا خايفة.. وجدت العشا لجدي ووكلتو.. كنت مقاتلة غا معاه دابا ولى هو وجنونو.. جدي: الشلحي.. سد اولدي معاك باب السطح.. راه كيدخل منو الريح.. كنسمع غا بشوية الباب دالسطح تسدات.. كنضور كنشوف فجدي كنلقاه ما مسوقش.. قلبي بدا يضرب بالجهد.. كيغاندير نبات الليلة هنا.. ها علاش طجو منو عائلتو كلها.. بما فيهم عيالاتو.. بداو يديا كيعراقو بالجهد.. وليت باغا غا ليلة من دوك الليالي اللي كنت بوحدي فيهم.. مشبت لبيتي ونعست غطيت راسي.. وبديت نسمع الفوق رجلين غاديين جايين فالسطح.. وشي تقريب.. واصوات.. واربي قلبي غايخرج من بلاصتو.. بديت كنقرا القرآن حتى داني النعاس.. الغد ليه فقت.. واسترجعت ما داز عليا..نضت خايفة وتوضيت وصليت ومشيت نوجد الفطور.. البارح كنت مخلية الكوزينة نقية.. دابا لقيتها موسخة تقول شي حد كان كيطيب فيها بالليل.. فشلت تاني.. ووجدت بزز.. الفطور لجدي.. وهو فيه واحد البرود مفهمتوش.. واش باغي يهجرو ليا بالعاني ولا كيفاش.. بدينا نفطرو.. نوال: جدي.. جدي: نعم! نوال: خاصني نقلب على خدمة.. باش نلقاو باش نعيشو.. جدي: واش خاصاك شي حاجة؟ قوليلي نعطيك الفلوس؟ نوال: زعما غاتعطيني؟ جدي: وشنو علاش منعطيش حفيدتي.. نوال: جدي علاش جريتي على بابا وماما..؟ جدي: مجريتش عليهم.. هما اللي ختارو يمشيو.. نوال: حتى عمي وعمتي؟ جدي: اه حتى هما.. كانو حاسين معايا كما حاسة نتي دابا.. خايفين.. ولكن.. اللي بغيت نقولك ...متخرجيش من هنا.. باش ميطرا ليك ما طرا لوالديك.. نوال: علاه.. والديا ماتو بسبب هاد السكان اللي معاك؟؟ جدي: لا ماشي بسبب هادو.. هادو راه كانو يحميوهم.. ولكن.. اذاوهم وحدين اخرين.. لقاو ليهم طريق.. نوال: شنو علاقتنا حنا بيهم... جدي: سر قديم.. غاتعرفيه شوية بشوية.. باش متصدميش.. نوال: انا كنت عارفة ان موتهم ماشي عادي.. دابا انا غايوقع ليا كما وقع ليهم.. جدي: انشاء لله لا.. غا بقاي معانا.. متخافيش.. هادو مغايآذيوكش.. نوال: (برعب) كيغانديرليها اجدي.. انا بمجرد مكنفكر انه كاين مخلوقات وحدة اخرى عايشة معايا وكتشوف فيا كنموت بالخوف.. جدي: غاتولفي.. غا صبري.. غاتولفي.. بقا فيا جدي.. واخا داك النظرة اللي كنت هازة عليه.. الا انه باين جدا انه محطم من جيهة ولادو.. وهاز جبل فوق ظهرو ومخبي اسرار هي.. قررت اني نبقى معاه واللي ليها ليها..</p>
                    <h3>الجزء 4</h3>
                    <p>بقيت عايشة فداك الجو المرعب.. كنحاول نتأقلم ولكن والو.. كنسمع غا شي حاجة تقرقبات كنفشل.، الدار كبيرة بزاف.. ولكن الزعامة ديالي كتديني غا للسطح وللكوزينة.. ولبيتي وبيت جدي.. يوميا كتعيطلي كوثر صاحبتي ولكن مكنقدر نعاودليها والو على هادشي اللي طاري.. كنخاف تبعد مني.. والخلعة مبغات تطلق مني.. صافي انا وليت جثة .. زومبي بالخلعة.. نضور نضور ونخاف تطيح عليا شي حاجة .. ولا نلقا قدامي شي جنين.. كنفكر نلقى شي كرعين ديال الحولي قدامي.. حتى النعاس كننعس وانا تحت المانطة.. وايلا سمعت شي تقرقيب مستحيل نطلع راسي.. دوزت هاد اليوماين كلها رعب.. ولكن داكشي اللي وقع ليوما خرج الروح مني بالمعقول.. صبنت ومشيت ننشر فالسطح..جيت نرجع وانا نتساطح مع شي حد شاف فيا شفت فيه.. نوال: واااااااااااااع ... هو: واااااااااااااااع.. نوال: بسم الله الرحمان الرحيم.. بسم الله الرحمان الرحيم.. بسم الله الرحمان الرحيم.. بقيت كنبعد منو وعطيتها للجرية فالدروج حتى وصلت لجدي..وصلت لعندو صفرا.. جدي: مالك... نوال(كنشهق): شفتو ..، شششش شفتو.. ششش فتو.. جدي: شكون شفتي .. نوال: ججججن.. جن شفتو.. جن.. جدي: اينا واحد فيهم شفتي.. اااا جدي.. غانمشي لداري.. نمشي.. جدي: جلسي الارض.. دابا تولفيهم.. نوال: ما بغيتش نولف.. انا كنموووت بالخلعة.. جدي: (بدا يهضر فالعلن) الدراري.. شكون فيكم شافت.. شديت على قلبي.. وعلى فمي.. شوية وهو يضحك.. جدي: شفتي حسين.. نوال: اويلي حتى هما كيسميو سميات فحالنا.. جدي: معلوم.. كاين الباهية وهنية.. هما اللي كينقيو الدار.. وكاين العربي وصلاح.. وولادهم.. ندبت على وجهي هادا كيهضر عليهم بحال الى عائلتو ولا صحابو .. هادو راه جنووون.. نوال: وقول لداك حسين ميبقاش يبان ليا.. مالو مايدير بحال خوتو.. يختفي.. لاش كيبان ليا.. جدي: حيت هو عفريت.. ماشي جن.. نوال: عفريت!!! وشنو الفرق؟ جدي: العفريت قوي.. والجنون خدامين عندو.. العفريت يقدر يدير اي حاجة.. الى بغا يآذيك غايآذيك.. من الافضل بعدي لطريقو.. ومتعاديهش.. وايلا بانليك حني الراس ودوزي.. ايلا درتي هادشي غادي يحميك.. الى قربو منك الاعداء.. نوال: مخاصني عداوة.. انا نبعد ليه.. </p>
                    <h3>الجزء 5</h3>
                    <p>بقيت كنطيح قدام جدي بالنعاس.. وكنفيق تاني.. من نهار جيت لهنا مقدرت ننعس على خاطري.. جدي: نوضي ابنتي تنعسي.. نوال: خليني ننعس هنا اجدي هاد الليلة.. راني خايفة من العفريت ينوضلي تاني.. جدي: حسين مغايديرلك والو.. نتي راكي حفيدتي.. نوال: منعرف.. وصيه عليا.. جدي: راني مخلي ليك كنز كبير فهاد الدار.. ساوي بزاااف... نوال: كنز؟؟ شي كنز مدفون والجنون حاضينو..؟ جدي: هما بنفسهم الكنز الحقيقي.. نوال: الناس وارتين الفلوس وانا وارثة الجنون.. جدي: ماتستصغريهمش.. هما غاتعرفي قيمتهم من بعد متعرفيهم.. خصوصا حسين.. قيمتو كبيرة بزااف.. نوال: ممكن يحل ليا مشاكلي؟؟ جدي: اكيد.. كلها.. بقيت كنشوف الفوق وكنحلم ان مشاكلي غاتتحل واني واخيرا لقيت مصباح علاء الدين.. اللي غايحل ليا كاع المشاكل ديالي.. تمشيت باش نلقاه وانا رجليا كيترعدو عليا.. بقيت نثبات قدامو ولكن لا.. بقيت كنتمشى بشوية وهازة طبسيل ديال العدس فيدي.. نوال: حسييين!!! فينك.. انا جبتلك الماكلة.. حسين.. بفف اش هادشي كديريه انوال واش كتقلبي على مشيشة؟؟ جيت نتمشى وانا نلقاه فالباب.. والرعدة طلعاتلي من صبع الصغير ديال رجلي.. وداك الطبسيل طيرتو حتى تزلع كله.. نوال: السسسسسي العفريت .. ااااان اناا.. طلع حاجبو وبقا كيستغرب من حالتي.. مقديتش حتى اني نطلع النفس.. ونهضر.. خرجت تاني ومشيت كنجري وانا خايفة نتعلق وانا كنتمشى وصلت تاني لبيت جدي وانا كنشهق.. خاصني نثبت خاصني نكون قوية.. اويلي اشمن قوية.. هادا راه جن.. عفريت.. اشمن قوية.. بقيت كننهج .. حتى رتاحيت شوية.. وانا نفكر فوجهه... بوكوص.. واش حتى الجنون فيهم الزين.. ياااه.. تفكرت طبسيل العدس اللي طيحت.. ياااه .. شكون يسيقلي دابا .. طلعت للكوزينة بقيت كنوجد ما ناكل.. حتى لقيتو مورايا.. نوال: بسم الله الرحمان الرحيم(نفثت فحوايجي) حسين: شفتي بنادم؟؟ نوال: لا شفت جن.. حسين: مازال كتردي الهضرة!!! نوال: (تفكرت انه عفريت وغايقلبني) لا لا حاشا.. حسين: ممم.. نوال: نسولك.. حسين: سولي ابنادمة.. نوال: كنحس انك كتعايرني بهاد بنادمة.. حسين: كما كنحس انك كتعايريني مللي كتقوليلي جن.. نوال: (بارتباك)اههه. حاشا حسين: سولي.. نوال: واش نتوما هكا.. بحالنا.. كتشبهونا حسين: طبعا لا المكلخة.. نتي راكي مخلوعة مني وانا كنبانليك كبنادم كيفاش غاتديري الى بنت ليك فصيفتي الحقيقية.. غاتخرج منك الروح.. نوال: واش خايب؟؟ حسين: بزاف عليك.. نتوما اللي خايبين.. نوال: مكنعايركش والله والله.. عندك الحق انا اللي خايبة.. مشا هز قرعة دالما وبدا يشرب.. نوال: واش كتاكلو بحالنا؟؟ حسين: طبيعي.. باش غانعيشو بالدعاء؟ نوال: المسوس؟؟ التسليم .. حسين: اه.. المسوس.. المسوسة.. نوال: مالي اش درت ليك اخويا.، حسين: انا ماشي خوك.. انا ولد عمك.. نوال: ولاد عمنا.. وجدودنا.. التسليم الجواد.. حسين بقا كيقلب معرفت علاش وهو يشوف فيا مغوبش.. حسين: ليوما نقجك ..ليوما نقطع حسك.. فين لحتي ليا الفرماج اللي كان عندي هنا.. نوال: ااااا.. غامل.. لقيتو غامل ولحتو.. بقا محمر فيا فجأة شاف فجنبو بحال الى كان شي حد كيهضر فودنيه.. حسين: كلاتو؟؟ رجع شاف فيا.. حسين: كليتيييه؟ نوال: عفاك لما عفو عليا.. بوجه جدي لي تواكم هنا.. حسين: ماعليش سمحت ليك.. الفرماج مالح.. وانا كنت كنصيد بيه غا بنادم.. نوال(بصدمة) شنوو؟؟ حسين: ومالكم نتوما كتصيدونا بالمسوس.. </p>
                    <h3>الجزء 6</h3>
                    <p>بقيت كنشوف فيه مصدومة وهو كيضحك.. بحال الى عايق بيا وبالتبوحيط ديالي.. حتى مشا.. ياااه زوين زوين.. والله حتى زوين.. وضحكتو زوينة.. ياااختي والايام وتشيرتي يا نوال.. وليتي تتزعطي فالجنون.. تفكرت انها ماشي صيفطو الحقيقية.. يا ريت يبقى بهاد الصفة ديما.. ويبقى زوين وعمرو يولي خايب.. فجأة دوا معرفت منين طلعلي.. حسين: فاش كتفكري ابنادمة؟ نوال: ااا..ياك نتا عفريت.. والمفروض انه كتعرف كلشي.. حسين: انا عارف.. نوال: شنو عارف... حسين: تزعطتي فيا!!! نوال: (شهقت) وباش عرفتيها؟؟ حسين: ياك عاد قلتي انا عفريت وكنعرف كلشي.. نوال: واجي فين داك اللعيبة دشبيك لبيك عبدك بين ايديك.. حسين: تي تكعدي قالاك عبدك بين ايديك.. نتي هنا اللي تحت امري وخدامة عندي.. ضسرناك.. حنيت الراس حيت فعلا هو كيخوفني وانا ما فيدي والو.. حسين: شنو كتمناي.. نوال: (وسعت فمي )نخلص الكريدي اللي عليا.. ونشري دار.. ونشري طوموبيل.. ونكمل قرايتي.. ونسافر حول العالم.. وناكل من الاطباق العالمية ونسافر الفضاء.. حسين: او او او.. وقفي وقفي.. شفتك انحرفتي على المسار.. واجي واش بنتليك انا هو البنك الدولي.. مشاكلك كلها متعلقة بالفلوس.. نوال: سمحلي.. حسين: وعلاش مكملتيش قرايتك! نوال: الفلوس.. حيت اضطريت نخرج نخدم.. باش نخلص الكريدي ديالي ودوالديا.. حسين: وشحال عندك دالكريدي.. وعلاش ميخلصوش جدك؟ نوال: نخاف نقولهالو.. حسين: نقولهالو انا.. نوال: واخا قلهالو.. يمكن يخاف منك.. هو راه زقرام.. وريالو متشوفوش.. حسين:(طلق الضحكة) الصراحة عندك الحق.. هههه.. ياااه تا هو عارف ان جدي زقرام.. طبيعي حيت هو عاش معاه.. حسين: سيري تنعسي قبل منمسخك سيري.. نوال: واخا واخا.. تصبح على خير.. مشيت لبيتي وانا فرحانة.. حيت هضرت مع جن بطلاقة والخوف بقا كيتلاشا مني.. نعست وانا معنقة المخدة.. لاول مرة بعيد عن الخوف.. حيت عارفة ان حسين غايحميني.. الصباح فقت ناشطة.. ومشيت وجدت الفطور لجدي وغسلت الماعن اللي لقيت تما.، نوال: صباح الخير اجدي.. جدي: صباح الخير ابنتي.. كيبصبحتي.. نوال: الحمد لله .. كيصبحتي نتا.. جدي: ايوا ابنتي الصحة هي هادي.. العمر كيلعب دور.. نوال: الله يعطيك صحيحتك اجدي.. جدي: رتاحيتي دابا؟؟ قررتي تبقاي معايا؟؟ نوال: اه هضرت مع حسين.. ظريف ماشي شرير.. كما كنت كنظن.. بالعكس.. جدي: اه هو مزيان.. دابا تولفيه كتر.. كان قنطان فالدار بوحدو.. دابا يونسك وتونسيه.. حشمت وحنيت الراس.. ناري ويعرف جدي باللي عاجبني.. خخخ .. كملت فطوري ونضت جمعت الطبلة.. وبقبت كنقلب على حسين.. مبانش ليا... فين ممكن نلقاه.. جدي: نوال.. نوال: نعام.. جدي: خليه تا يخرجليك هو .. بلا متبقاي تقلبي عليه .. لا تخرجي فشي حاجة متعجبكش.. نوال: واخا واخا.. عندك الحق.. بقيت جالسة حتى عيطاتلي كوثر.. نوال: حبيبة.. توحشتك بزاف.. كوثر: طحتي فجدك وفلوسو ونسيتينا.. نوال؛ اودي اشمن فلوس.. خليني ساكتة.. كوثر: ايوا .. وكيفاش قنعتيه يخلص الكريدي اللي عليك.. نوال: كريدي؟؟؟ كوثر: ايه.. الكريدي ديالك تخلص.. والديانة كلهم فرحانين حيت شدو فلوسك.. تصدمت.. واش جدي سمع من حسين وخلص ليا الكريدي ديالي.. نوال: حبيبة.. تا نهضرو من بعد واخا؟؟؟</p>
                    <h3>الجزء 7</h3>
                    <p>مشيت لعند جدي وبست يدو وراسو.. جدي: الله يرضي عليك ابنتي.. نوال: الله يخليك ليا اجدي.. شكرا بزاف.. حيت خلصتي ليا الكريدي.. جدي: اينا كريدي.. نوال: ايوا صافي متنكرش.. جدي: اشمن كريدي نتي مسطية ولا؟؟؟ واش تشيرتي.. نوال: الى مكنتيش نتا اللي مخلصو.. شكون اذا.. جدي: شوفي نتي.. انا كاع مكان فخباري عندك كريدي. اصلا.. تفكرت اني شكيت لحسين.. واش زعما ممكن يكون حل ليا المشكل.. ابن العفاريت.. نوال: جدي خاص نتلاقا العفريت.. حسين.. جدي: حسين !! واش حسابليك عندو غا نتي.. خليه عليك.. دابا يبان لراسو.. مقدرتش نهدا.. طلعت الفوق غا بالحس.. خفت لا نتخطى المنطقة المحضورة.. بقيت كنشوف.. حتى مسني شي حد من ظهري .. قفزت من بلاصتي.، نوال: بسم الله الرحمان الرحيم.. حسين: اش جاية ديري هنا.. نوال: بلاصتك هادي؟؟؟ علا فيا حاجب مغوبش.. نوال: جيت نقولك شكرا بزاف.. حيت خلصتي الكريدي.. حسين: ايوا.. نتي تمنيتي وانا حققت.. نوال: شكرا بزااف.. ههه انا فرحانة ومرتاحة.، حسين: (جبد واحد لاكارط) هاكي هادي.. نوال: شنو هادي؟؟؟ لاكارط دالجامعة؟؟؟ سجلتي ليا فالجامعة؟؟؟ كيدرتي ليها.. حسين: العفاريت ممكن دير اي حاجة.. نوال: ولكن واش حقيقية؟؟! ماشي دالعفاريت؟؟ حسين: يمكن ليك تمشي تتأكدي غدا الصباح.. نوال: شكرا بزاف.. شكرا ليك.. واش ممكن تقبل صداقتي.. انا منقدرش نرد ليك الجميل ديالك الى بصداقتي.. حسين(بقا كيفكر شوية) : موافق،. مد يدو مصافحة.. حسين: تا انا منلقاش حسن منك صديقة.. نوال: ليا الشرف... احم.. واش ممكن تحقق ليا الاحلام الاخرى.. حسين: ايوا لاواااه.. متركبيش على ظهري تاني.. تانا واخا عفريت ولكن ماشي من عائلة بورجوازية... نوال: واش حتا نتوما عندكم الطبقية بحالنا.. حسين: طبعا.. غا هو العملة ديالنا طالعة شوية عليكم.. عليها انا كنبان عليك بفلوسي .. نوال: واااو.. حسين: نتي والله حتى نية .. ههه انوضي تكعدي.. نوال: اش درت ليك.. حسين: بالليل.. انشاء الله.. غادي نشوف فالسما.. غانكون فالسطح فجوايه الحداش ونص.. الى بغيتي تجي تجلسي معايا.. غايبان كوكب الزهرة بوضوح.. وغايبان واحد النجم هادي تلاتين عام مبان بهاد الطريقة.. هاد الظاهرتين مكيتررو الا كل ثلاثمية عام.. نوال: واو... واخا.. واخا.. حسين: غاتلقايني فالوقت المحدد. كنستنى .. نزلت لعند جدي.. وانا الابتسامة واسعة مني.. صافي ولفت عفريت.. عمري كنت كنتخيلها.. مشيت وجدت لجدي مياكل.. ووجدت بالزايد كنفكر انه ممكن ياكل تا حسين.. اخخ كنفكر فيه حتى هو .. عجبني الحال بزاف حيت بلا منرغبو حققلي نصف احلامي.. خلصلي الدين اللي عليا بسهولة.. وسجلني بغمضة عين فالجامعة.. بالرغم ان التسجيل بوحدو فيه سيمانة ديال طلوع ونزول.. هو قلتهالو لبارح ليوما كانت البطاقة واجدة ههه هنا كيتجلى موضوع ان العفريت خارق.. البطل ديالي.. كنحماق عليه.. وصل الليل بفارغ الصبر باش نشوفو تاني.. مشيت للسطح لقيتو جالس.. ومحقق فالسما.. راجل عاطي للعين بمعنى الكلمة.. معمري شفت فيه من غير التصرفات والاشياء الخارقة للعادة شيء كيدل انه ماشي بنادم.. مشيت جلست حداه وانتبه لوجودي.. نوال: هانا جيت فالموعد.. حسين: تعطلتي جوج دقايق وخمسطاشر ثانية وجزأين من الثانية.. نوال: وايلي.. وايلي.. كاع هادا.. حسين: نهار تتعلمي تحتارمي الوقت.. ديك الساعة غاتتبدل شحال من حاجة فحياتك وغادي تمشي معظم مشاكلك.. نوال: نهار يتبدلو الناس كلهم غانتبدل انا.. حسين: كلكم كتقولو هكاك.. عليها مامطفرينوش.. نوال:باينة فيك مكتحملش بنادم .. حسين: لوكنت مكنحملوش.. مكنتيش غاتلقايني جالس حداك دابا .. نوال: ويالله وريني داكشي اللي قلتيلي..</p>
                    <h3>الجزء 8</h3>
                    <p>نوال: وريني زيد.. داكشي اللي قلتي ليا.. حسين:شوفي فديك الجهة.. واش كتبانليك شي نجمة مختالفة على الاخرينات .. نوال: اه.. هاديك باينة كبيرة ومضيئة كتر.. حسين: ايوا هاديك راها كوكب الزهرة ماشي نجمة.. نوال: بالصح؟؟ باش عرفتيها؟ شاف فيا مبدل الضحكة.. وانا نجمع راسي ههه وايلي على باش عرفتيها.. هادا راه عفريت.. حسين: شوفي.. هاداك هو النجم اللي قلتليك.. اسمو سيتروس.. كيكون غا كل تلاتين عام.. وقريب يخمد.. اغلب اجزاءو تفرتتات.. كان اكبر حجم.. عرفتي هو راه كيبان بداك الوضوح راغم انه بعيد على المجرة بملايين السنوات الضوئية.. نوال: نتا موسوعة الصراحة.. تبارك لله عليك.. حسين: شوية.. تأملي تأملي.. جلس حدايا وهو هادئ وكيشوف فالسما.. والدنيا صافية بالليل.. والنجوم كيبانو.. نوال: جدي صحتو كتتدهور.. حسين: متخافيش عليه.. هو قوي.. نوال: شحال ونتا عايش معاه هنا؟ حسين: من زمان... نوال: نتا اللي حميتيه.. حسين: لا هو اللي حماني.. نوال: جدي؟ حسين: ههه اه.. نتي معارفاش الحرب كيدايرا.. وهو علمني شحال من حاجة.. ابسط شيء نحميه دابا وهو كبير.. رجعت نشوف فالسما تاني.. بانلي شهاب دايز.. نوال: واااو..شهاب شوفو شحال زوين.. حسين: هاداك غا زغطوط مسخر للشوافة حليمة وكيجريو عليه بالحجر.. نوال: شنووو.. اااا ااه زوين.. زوين داك الشهاب.. نوال: قولي؟ نتوما مكتزوجوش؟ حسين: كنتزوجو.. اه.. نوال: وعلاش متزوجتيش؟ حسين: حيت ملقيتش بنت العفاريت اللي تفهمني وتواتيني.. نوال: ممم.. واش كتتزوجو بنادم؟ حسين: ونتوما كتتزوجو الجنون؟ نوال: اه كاين اللي مزوجة جن ساكنها ههه.. حسين: نتي شنو رأيك؟ نوال: انا فنظري نبغي.. هاديك الدنيا وما فيها.. ومكيهمنيش يكون جن ولا بنادم.. المهم نبغيه.. حسين: ولكن الى تزوجتي جن راكي غاتكوني كتنازلي على بزاف دالحوايج.. نوال(عليت حاجب) : بحالاش؟ حسين: بحال مثلا ميمكنش تتصورو بجوج.. وميمكنش تمشاو بجوج فالزنقة.. وميمكنش تعرفيه على صحاباتك.. وميمكنش بزاف دالحوايج.. نوال: مكيهمنيش.. ونتوما العفاريت.. مللي كتزوجو بنادمات .. علاياش كتتنازلو..؟ حسين: مكنتنازلوش.. كنربحو كلشي.. نوال: وكتبغيو؟؟ حسين: كنبغيو.. ولكن حبنا خايب.. مافيهش الفراق.. الا بموت واحد فينا.. نوال: واااو.. حسين: نتي تبغي تعلقي حياتك بجن؟ نوال: معنديش مانع.. الى كنت كنبغيه ديال بالصح.. فجأة شفت واحد السهم ديال الالعاب النارية طلع فالسما وزوقها.. نوال: منين جا هادا.. شكون كيحتافل.. واش ليوما عيد العرش  ولا؟ شفت فيه لقيتو كيضحك.. عاد عرفت انه هو اللي طلعو.. وفرحان.. يااه حتى الجنون كيبغيو</p>
                    <h3>الجزء 9</h3>
                    <p>زعما يكون فرح حيت لمحتليه بهادشي.. عاجبني هاد حسين بزااف.. وعاجبني تحقيقو لامنياتي.. بقيت معاه حتى جاني البرد.. حسين: نوضي تنعسي.. نوال: مسخيتش نبقى معاك.. حسين: برد الحال.. نوضي باش متمرضيش.. نوال: تصبح على خير.. نتمنى نكرروها.. نضت وتمشيت.. سمعتو كيعيط.. حسين: نوال.. نوال: نعم.. حسين: شكرا حيت راكي فحياتي.. نوال: شكرا حتى ليك.. مشيت ودخلت لبيتي وانا فرحانة.. نعست وانا كنفكر فيه حتى داني النعاس.. الصباح فقت.. وانا ناشطة.. شفت فداك لاكارط فرحت.. لبست حوايجي.. خرجت وجدت الفطور لجدي. جدي: فين غادية.. نوال: غانمشي الجامعة.. جدي: خاصك تشدي الطاكسي كبيرة.. هاكي.. شدي هاد الفلوس.. خليهم عندك الى حتاجيتي شي حاجة.. نوال: شكرا بزاف اجدي.. لهلا يخطيك عليا.. شديتهم.. وبست راسو وخرجت وانا فرحانة.. حيت غانمشي للجامعة..حتى وصلت وانا مامتيقاش راسي.. كل مرة كنت كنحلم كيفاش نوصل لهنا.. ولكن مكنتش كنتخيل ان داك النهار قريب.. عطيت للامن لاكارط دوزوني.. ومشيت سولت على مواعيد المحاضرات.. دخلت وانا فرحانة.. بعد يومي الاول.. رجعت للدار وانا فرحانة.. بست جدي.. جدي: تعطلتي؟؟ سولني عليك حسين.. نوال: بالصح ؟؟ حسين سول فيا؟؟ جدي: ايه سول فيك.. خليتينا بجوج بلا غدا ليوما.. نوال: (باحباط) صافي..؟ غا على هادشي سول فيا؟ بغا ياكل.. مشيت بدلت حوايجي.. وطلعت الكوزينة نوجد الغدا.. حتى سمعت حسو.. حسين: كيفاش دوزتي نهارك الاول فلافاك.. نوال(بلهفة) : زويين.. حسين: مزيان.. نوال: فخباري سولتي فيا.. احم سولتي على الغدا! حسين: طيابك زوين.. وليت مباغي ناكل الا من عندك.. نوال: بالصح..؟ عاجبك طيابي.. حسين: اه.. نوال: ولكن كندير الملحة.. حسين: كنعرف كيفاش نردو مسوس هه نوال: انا فرحانة.. وجدت دغيا الماكلة.. وعطيتو.. خدا مني.. حسين: شكرا.. ديت لجدي ياكل بقا فيا.. النهار كله مكلا.. وانا غبرت .. بقيت معاه وكنفكر فالعفريت اللي خدا عقلي.. وعلاش لا خدا قلبي تا هو.. ايام وانا فدار جدي.. ومعايا حسين فالدار.. ولفتو بواحد الطريقة زوينة وحتى هو ولفني.. واحد النهار مرضت.. وشديت المانطة.. حسبت انه الليل كله وهو معايا وكيعبرلي الحرارة.. وخايف عليا.. الصباح فقت ملقيتوش.. وليت حاسة بالامان معاه .. حسين: نوال.. اش كديري.. نوال: كنتفرج المسلسل.. واااه شحال زوين.. كيحمقني داك الممثل.. تركي.. شوف زعر..علاش هما زوينين هكاك.. حسين: عجبك هاداك؟؟؟ نوال: سكت نتفرج .. تا يسالي.. بقيت مبرقة عينيا فيه.. حتى لقيت السينيال مشا.. نوال: او .. مالو هادا.. علاش خسر؟؟ حسين: حيت بغيت.. ومرة جاية بقاي تجمعي عينيك.. ولا والله حتى نقلعهمليك من بلاصتهم.. نوال: علاااش؟؟؟ حسين: والو.. مقلت والو.. الحشمة مبقاتش.. بنات اخر زمن..</p>
                    <h3>الجزء 10</h3>
                    <p>نوال: ياااك ايوا واخا.. بقيت غضبانة.. حتى رجع السينيال.. كان المسلسل سالا.. بقيت كنضور فالاذاعات مكاين ما يدار.. حتى لقيت واحد البرنامج كيهضرو على نفس الممثل اللي عجبني.، المذيع: كما وردنا.. ان الممثل التركي قد تعرض لاصابة على مستوى ظهره اثر سقوطه من على دراجته وهو يمارس جولته الصباحية.. تصدمت.. وضورت وجهي .. نوال: اش درتي احسين.. وصلتي حتى لتركيا..؟!! قررت اني نغضب منو ومنوليش نهضر معاه.. ومنطيبش ليه.. ومنحاشيهاش ليه.. كما كنت كندير كل نهار.. باش يتعلم يطيعني ماشي هو اللي يحكمني..لاحظ تغيري المفاجئ.. حتى انه كيهضر عندي مللي كندوز حداه وكندير راسي مسمعتوش.. وقللت اهتمامي بيه.. وليت كنحفظ وصاف.. وكنطيب لجدي وكنرجع لبيتي.. حتى طيبتو مزيان.. دزت من حداه وكنضحك مع التلفون ومامسوقاش ليه دخلت لبيتي.. حسيت بيه تبعني.. حسين: شنو حسابك راسك.. نوال(كنضحك): وااالو.. حسين: راه غانفركع لموك شي عظم دوي معايا مقادة.. نضت وتواجهت معاه.. وانا كنبتسم.. نوال: نتا كتآذي كلشي.. الا انا.. علاش؟ حسين: غانآذيك.. وحتى حاجة مغاتمنعني.. نوال: كاين ما يمنعك.. جرب اذيني يالله.. حسين: متستفزينيش.. راكي غاتندمي.. تهرس الجاج ديال البيت كله.. وانا مخفتش.. نوال: انا عارفة انك مغاتآدينيش.. عرفتي علااش؟؟ حيت نتا كتبغي هاد بنادمة.. ضار ورجع اللور وطلع راسو لفوق وكيسوط كأنه مبغاش يتقبل هاد الحقيقة ويعترف بيها لراسو.. نوال: وحتا انا كنبغيك.. تصدم وشاف فيا بنظرة استغرااب.. ومقدرش ينطق.. حرك راسو بصدمة.. ورجع اللور وخرج.. نوال: بففف ها هو غايغبر تاني.. الجنون ديال جوج دريال.. كملت الكلمة وانا يقفزني شي صوت ديال شي حاجة تطرطقات.. نوال: ما قلت والو.. ما قلت والو صافي.. حتى حسيت انه مكاينش وانا نبدا نقز بالفرحة.. السيد مقهوور باينة فيه..</p>
                </div>
            </div>
        </div>
    </main>
    
    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>