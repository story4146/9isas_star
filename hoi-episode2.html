<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#قلب_من_جليد - الحلقة 2</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>#قلب_من_جليد - الحلقة 2</h2>
                <div class="story-meta">
                    <p>تأليف: فاطمة اليوسفي</p>
                </div>
                <div class="story-content">
                    <h3>الفصل 7</h3>
                    <p>بعد مدة قصيرة .. كانت جالسة خلف البيرو ديالها فمكتبه .. رضخات للأمر بزز منها .. جلسات بهدوء .. ساكتة غير كتشوف فالحاسوب لي أمامها .. وترجع تشوف فيه .. كتلقاه كيشوف فيه باحتراق .. بواحد الشكل كيذوب عظامها .. ماكينزلش عينيه .. حرق كل الحدود لي باغيا تفرضهم ..</p>
                    <p>الدم وقف فأوردتها وتدفق بشدة لوجهها .. حسات بالأنفاس كيضيقو بين صدرها .. وجدران المكتب كيطبقو عليها .. درات يديها فشعرها .. ووجهات ليه كلامها ببرود ..</p>
                    <p>منال: اكيد نقلتيني هنا غير باش تلوحني من هنا ..</p>
                    <p>بقا كيشوف فيها بتصميم ..</p>
                    <p>سفيان: تماما .. باش ديري عقلك على خاطرك .. وتفائلي شوية .. (قال بنبرة ماكرة) نقدر مانلوحكش ربما غير نغتاصبك ..</p>
                    <p>شهقة قصيرة وناعمة .. افلتت بين فمها .. متعجبة لجرأته فالكلام .. ابتسم باستمتاع .. وكيزيد يحرقها بعيونه .. زفر مطولا وعاود قال ..</p>
                    <p>سفيان: ولكن عندي الصبر الكافي حتى نروض داك الإنسانة الباردة لي فداخلك بينما هي كتذوب حرارة .. وكترفض تعتارف حتى ل راسها .. ولا لا منال ..</p>
                    <p>غمضات عينيها .. و ردات عليه بصعوبة ..</p>
                    <p>منال: نتا بلا أخلاق .. وماكتحشمش ..</p>
                    <p>حرك راسه بهدوء .. كيأكد على كلامها ..</p>
                    <p>سفيان: أنا بلا أخلاق .. ونتي بلا قلب .. نليقو ببعضايتنا ..</p>
                    <p>عضات على شفتيها ببطئ .. وعينيه كيتحدرو معها ومع أسنانها .. لمحات يديه كيزيرو على القلم لي بين أصابعه حتى ابيضو مفاصله .. وعروق جبهته نبضو بعنف .. همسات بتلعثم ..</p>
                    <p>منال: دابا باش غاتبرر انتقالي من هنا لمكتبك ؟</p>
                    <p>ماجاوبهاش فالأول .. حتى عاودت قلبات وجهها عاد رد عليها ..</p>
                    <p>سفيان: للناس ولا ليك ؟</p>
                    <p>منال: للناس وليا ..</p>
                    <p>حرك القلم فيديه باستمتاع هاد المرة .. وتنفسه بدا يهدأ ..</p>
                    <p>سفيان: شوفي نتي باش غاتبرري .. ماكيهمني حد .. ولكن عندي التبرير لكلشي .. كنفضل نخليه لوقته .. أما ليك التبرير كيحتاج بزاف د الفهم وبزاف د الهضرة .. باش تعرفي علاش ..</p>
                    <p>باستهزاء قاتل ردات عليه ..</p>
                    <p>منال: ماتقولش لي فجأة اكتشفتي أنك كتغير عليا ؟ ويمكن نتا ما لاحظتي وجودي غير من نهار الحفلة ولا لا ؟ وكتبغي تفرض وجودك فحياتي بزز ..</p>
                    <p>وريدها كيتقطع .. قلبها .. نبضها .. كلهم كانو حبل مشنقة .. كيخنقو مشاعرها .. كل ما شاف فيها بنفس هاد النظرة لي دابا فمقلتيه .. الشغف .. كأنه كيطالب بشيء ما .. وفنفس الوقت كينتازعه منها بكل غرور .. كان كيرضي كبريائها كأنثى .. وكيروي شوية من ظمأ التجاهل الأولي ..</p>
                    <p>سفيان: بغيتي الحقيقة .. ااه كنغير عليك وكنغير علييك بشدددة .. كنغير عليك من عيون اي واحد كيشوف فيك بنفس النظرة لي كنشوفها فيك ..</p>
                    <p>ناض وقف واقترب منها .. ماقدرش مازال يسيطر على نفسه .. ولا على العرق النابض بين قلبه وماقدرش يقطعو مازال ..</p>
                    <p>سفيان: من أول نهار دخلتي ل هنا ونتا كتنتازعي شي حاجة مني شوية بشوية .. من نهار قررتي تكون جزء من هاد البلاصة .. ومن اول مرة قررتي تحاربي بعينيك بوحدهم .. بطعم العسل ولون النعناع فعينيك .. قادرة تغوي قديس .. وأنا ماشي قديس ولا رجل صالح .. حتى مانطيحش ف شباكك حديقتي ..</p>
                    <p>مشاعرها قصفو فقلبها بقسوة .. بؤبؤ مقلتيها تحرك بعنف .. فحال تفاحة آدم لي فحلقه .. وتحت رموشه الغامضين تبعها بغمزة ماكرة .. خلاتها تبلع ريقها وترد راسها اللور .. رد بين أنفاسه اللاهثة ..</p>
                    <p>سفيان: أنا باغيك وباغي هاد السحر ديالك واللعنة .. ومستحيل نشفى من هاد الحماق شي نهار ..</p>
                    <p>الحرارة والضيق .. االفستان لي كانت لابساه حساته كيزير عليها بنبرة مخنوقة .. ردات عليه بصعوبة ..</p>
                    <p>منال: وأنا ماباغياش .. خصك تعرف ماباغياش .. أنا هنا غير باش نخدم ماشي على قبل شي حاجة أخرى ..</p>
                    <p>تشنجو عظلات صدره .. وتنفس بغضب ..</p>
                    <p>سفيان: ساهلة غايكون الأمر بزز .. بما انك مابغيتش بالخاطر .. أنا باغيك وغانعلمك كيف تبغيني بزز .. بما انك ماباغاش تتنازلي وتعتارفي ..</p>
                    <p>احنى شفتيه عند اذنها .. حتى لمسو انفاسه رقبتها .. وعنقها .. فحال السيف ..</p>
                    <p>سفيان: والمشاعر فحال الحقوق .. كتنتازع وماكتتعطاش .. والحاجة لي ماكتجيش بالقوة .. كتجي ب مزيدا من القوة .. (سكت طويلا وخرج الكلام مخلط مع زفيره) ثلاث أيام هو كل ماغانعطيك حتى تسوتعبي هادشي كله ..</p>
                    <p>قاس خصلة من شعرها وردها وراء شعرها ..</p>
                    <p>سفيان: ومن بعد غانرجع نذوب هاد القلب البارد والحار لي فصدرك .. وننتازعه من عندك .. كيف انتزعتي قلبي من مكانه بكل برود ..</p>
                    <p>وقبل ماترد عليه ولا تشوف تعبير وجهه المظلم .. كان خرج من المكتب بأكمله وخلاها كتتحراب مع dقات فؤادها ..</p>

                    <h3>الفصل 8</h3>
                    <p>"منال .. منال .. منال"</p>
                    <p>أربع حروف كيقدرو يخرجوه على طوعه .. سند بجذعه على الكرسي .. من تحت جفونه كيراقب حركاتها العفوين .. مرة تشد فشعرها .. مرة تزفر بضيق .. ترجع تشوف فيه وتبلع ريقها بصعوبة .. فحال اذا بزوجهم كيقتربو من فوهة البركان وكيرجعو يبتعدو ..</p>
                    <p>جامدة ماكتحركش .. كتكتفي تقوم بعملها وتمشي فحالها .. غير ردود أفعاله لي كيفضحوها .. ف الثلاثين من عمره وكيحس براسه غايموت اذا ماحصلش عليها كلها .. كان تصرف غبي ملي جابها ل هنا تخدم معه فنفس البلاصة ويتشارك معها نفس الهوا .. ثلاث أيام وهو صابر ..</p>
                    <p>كل ماكان كيقدمه لها خلال ثلاث أيام .. ابتسامات مستفزين ووجه راسم عليه التحدي .. وكيقنع نفسه أنه غايفوز بقلبها البارد بزز منها .. بغات ولا كرهات .. خلاها حتى القتاو غاباتها الخضراء مع دهاليز عيونه عاد تكلم بخشونة ..</p>
                    <p>سفيان: سهم قلبك الجليدي انطلق من مقلتيك.. متلحفا برداء الغابات الخضراء.. مارا برذاذ البحر .. ليخترق قلبي حديقتي ..</p>
                    <p>عضات على شفتيها .. وقلبها أسير بين ضلوعه .. الإعجاب ترسم على صفحة وجهها من كلامه ..</p>
                    <p>منال: سفيان .. سفيان .. (دارت يديها على وجهها كتبرده) خليني علييك ..</p>
                    <p>همسها باسمه خلاه ..يفقد السيطرة على راسه مجددا بحضورها .. ناض من الكرسي دياله .. حتى وقف أمامها .. وأحنى فمه عند شعرها .. خرجو الحروف من جوفه مغلفين بالشوق والشغف ..</p>
                    <p>سفيان: منولة .. حديقتي (اشتم شعرها بعمق) شنو فيك كيخليني نفقد عقلي ؟</p>
                    <p>اوراق الشجر تحت جفونها تهزو .. وبلعات ريقها بصعوبة .. والحرب الباردة بيناتهم حساتها كتشعل مرة أخرى ..</p>
                    <p>منال: منولة ؟ نتا كيعجبك تعذبني .. سفيان شنو كادير ؟</p>
                    <p>حرك يديه على شعرها .. وقال بهمس ماكر ..</p>
                    <p>سفيان: عاد ناوي ندير منال ..</p>
                    <p>زاد قرب انفه من شعرها ..</p>
                    <p>سفيان: نتي لي علاش كيعجبك تعذبني هكا ؟ ستوعبتي كلشي هاد الثلث أيام ولا مازال خصك الوقت ؟</p>
                    <p>ترعدو يديها .. وبلاصة مايتوقف كان مصر مازال وقلبه ماكيعرفش الرحمة ..</p>
                    <p>منال: (بصوت لاهث) أنا هنا على قبل الخدمة .. ماتلعبش بيا .. ماتلعبش بيا هكا .. أنا مابغيت حتى علاقة بك .. نتا كتشوفني غير فحال شي لعبة باغيها .. أنا ماغانعطيكش الفرصة حتى تلعب بقلبي بين يديك ..</p>
                    <p>مال نحوها أكثر وشد فراسها حتى ثبته لعنده واخا حاولت ترفض.. بكلمات محمومة همس باحتراق ..</p>
                    <p>سفيان: علاش غانلعب بك ؟ غباء منك هذا .. يا أم رأس يابس وقلب بارد (غمض عينيه) منال .. منال .. شمن سحر فيك ؟ وشنو عندك ماكاينش عند شي وحدة أخرى ؟ شنو هادشي لي فيك كيجنني .. مخليني نفقد عقلي ونفسي فيك .. شنو فيك باش ماقادرش نتفك من هاد اللعنة ديالك ؟</p>
                    <p>بلعات ريقها .. غمضات مقلتيها ورجعات فتحاتهم ببريق فشكل .. أثر عليها هاد المرة بشكل كبير .. كثر من أي مرة اخرى .. نطقات بصوت مخنوق ..</p>
                    <p>منال: سفيان ... بعد مافيا والو .. نتا لي باغي تتوهم هادشي .. نتا مصر غير حيت انا رافضة ننزلق ورا مشاعرك .. هذا هو السبب باش كنتجاهلك .. أنا مابغيتش هادشي ..</p>
                    <p>لامس خدها بأنفاسه الحارقة ..</p>
                    <p>سفيان: ولكن أنا بغيت هادشي .. مابغيتيش تعرفي علاش كنقول لك حديقتي ؟</p>
                    <p>جاوبات برفض ..</p>
                    <p>منال: الياء ماكتعطيكش حق الملكية ..</p>
                    <p>شاف فعينيها بتحدي ونطق بنبرة شديدة التملك ..</p>
                    <p>سفيان: حق الملكية الحصرية عطيته لي من أول مرة دخلتي لحياتي .. ودابا ماغاتراجعيش</p>
                    <p>بلعات ريقها ببطئ .. والاحمرار طغى على وجهها .. يديه تحركو على صفحة وجهها برقة .. حتى وقفو بين حاجبيها..</p>
                    <p>سفيان: عينيك ؟</p>
                    <p>حركات فمها بشوبة كتستنى جوابه لكن صمته طال وهي لي تكلمات قبله باستغراب ..</p>
                    <p>منال: مالهم ؟ فيهم شي حاجة ؟</p>
                    <p>طلق نفس اجش من صدره .. وشيء مهول كيتضخم بين اوردته .. زاد حدق فيها بطول حتى احمرو خديها ..</p>
                    <p>سفيان: لونهم غريب.. وغريب بزاف .. فحال شي حديقة .. أغصان زمردية .. غابات زيتون .. عواصف خضراء .. وماشي اللون بوحده لي عجيب ..</p>
                    <p>صدرها تسارعو دقاته بشكل جنوني .. شفتيه لامسو جفونها .. حتى غمضاتهم ..</p>
                    <p>سفيان: كلشي دقة وحدة .. قادرين يذبحو الواحد بكل سهولة .. ماضيين .. ولكن صافين .. فحال اذا كتجمعي النار والما داخلهم .. كيفاش قادرة تجمعي فيهم اغواء ساحرة وبراءة طفلة دقة وحدة ؟</p>
                    <p>حاولت تبعد وجهها بين يديه .. ولكن حلف مايفلتها .. ضغط بشفتيه مرة أخرى برقة فوق جفونها ..</p>
                    <p>سفيان: ماغاتبعديش مني هاد المرة .. حتى ناخذ شنو بغيت .. شنو كتشوفي نتي ؟</p>
                    <p>رجع وجهها مقابل لوجهه .. همسات بلا ماتستوعب أنفاسها لي علاين يزهقو من حنجرتها ..</p>
                    <p>منال: الجمر داخل عينيك .. كل مرة لهيبهم كيحرق الذات ويذوب العظام .. البن ديالهم دافئ فحال القهوة ومر .. حار بزاف.. جافين .. فيهم شيء جنوني .. بدائي ووحشي بطريقة قاسية ..</p>
                    <p>صغر عينيه بإعجاب .. تفاحة ادم طلعا فحلقه ونزلات بعاطفة جياشة ..</p>
                    <p>سفيان: اعتراف عظيم هذا حديقتي .. نتي لعنة وفتكات بيا .. مابغاتش تزول .. كلما كنحس براسي ملكتك بين يدي .. كنفيق ونلقاك غير سراب وخيال ..</p>
                    <p>يديه انحدرو حتى وصلو عند شفتيها وضغط بطول .. لوعة الشوق سرات فعروقه .. مال بفمه عند فمها باغي يكتم أنفاسها بإصرار ..</p>
                    <p>سفيان: بغيت نبوسك ..</p>

                    <h3>الفصل 9</h3>
                    <p>الأنفاس طلعو من صدرها بعنف .. وضاقو بين حلقها .. وقاحته كتصدمها بشكل غير طبيعي .. وهادشي لي كيوقع بيناتهم كان صادم أكثر .. !</p>
                    <p>نار الشوق .. كيطفيها ماء الواقع .. هزات راسها بنفي .. وحاولت تفلت بين سجن كفيه ..</p>
                    <p>منال: لا .. بعد عليا .. أنا مابغيتش .. مااابغيتش ماتبقاش تفرض عليا نفسك .. مابغيتكش تبوسني ..</p>
                    <p>أنفاسه كانو باقين على شق ثغرها .. ويديه مثبتين راسها لعنده .. واخا كتحاول تبعد قبضته كانت حديدية .. الشوق استبد به .. شحال باغي يلثم أنفاسها .. وكلماتها ورفضها بقبلة واحدة فقط .. نظراته كيطلعو وينزلو بين فمها وعينيها فحال القلب لي فصدره .. ضحك بخشونة ..</p>
                    <p>سفيان: عرفتك غاترفضي .. كتوقعي غانعطيك.. الحق حتى تعتارضي على شي حاجة باغيها بكل قوة .. ونمتاثل ل شنو بغيتي نتي ؟</p>
                    <p>باس خدها بحرارة مرتين .. ورجع بعد وجهه .. شعر بالعافية كتشع منها .. وتخرج من جلدها .. كتمر لجوفه مباشرة ..</p>
                    <p>سفيان: علاش كتعاندي ؟ علاش مقصحة قلبك ؟شنو لي مقصحك مني باش كترفضي فكل مرة نتقرب منك ؟ وتعطيني أسباب خاوين .. لهاد الدرجة ماكتحسي بوالو ؟</p>
                    <p>مضخة فقفصها الصدري شعرات بها غاتخرج لبرا .. بنبرة خافتة تكلمات ..</p>
                    <p>منال: نتا ماكتعطينيش الوقت نستوعب هادشي .. (هبطات ريقها بمرورة) شنو بغيتي مني بالضبط ؟ نتا كتقول باغيك .. باغيك .. اذا كنتي باغيني بشي طريقة لي فعقلك .. أنا ماشي د هادشي ..</p>
                    <p>بجملة شغوفة قطع كلامها ..</p>
                    <p>سفيان: واش ماكافيكش أنني باغيك بطريقتي ؟</p>
                    <p>رفعات راسها وبعدات وجهها ..</p>
                    <p>منال: نتا باغيني غير فحال شيء تمتلكه .. ماشي باغيني بصفتي واحد الإنسانة .. غير حيت رفضت هاد التقرب ديالك نتا مصر تزيد تستمر ..</p>
                    <p>زفر بضيق .. وخلا يديه يتغلغلو فشعرها أكثر ..</p>
                    <p>سفيان: اقسم بالله ماشفت أعند منك فحياتي .. ماعارفش كيفاش نشرح لك مشاعري .. ماعارفش كيفاش غاتحسي بهاد العافية لي كتشعليها تحت جلدي ..</p>
                    <p>عضات على شفتيها ..</p>
                    <p>منال: نتا ماقادرش تبغيني .. وأنا مابغيتكش تمتلكني وصافي ..</p>
                    <p>قال بهدوء وتأني كيحاول يصبر نفسه .. باش مايفقدش السيطرة على ذاته .. وبصوت مبحوح رد عليها ..</p>
                    <p>سفيان: عطيني الإشارة .. حتى نبغيك فحال اذا عمره بغاك شي حد ..</p>
                    <p>منال: مابغيتش ..</p>
                    <p>سفيان: نتي ماشي د الخاطر والتأني .. راسك ماقادرش يستوعب ..</p>
                    <p>هربات بين يديه .. ووقفات بصعوبة بالغة .. كتحس برجليها غايزلقو بها ..</p>
                    <p>منال: غانخرج نشرب ..</p>
                    <p>فتحات الباب ولكن يدي قاسية رجعات شداته بعنف .. ودفعتها جنب الحيط .. سجنها بين حضنه بقسوة .. ومشاعر فجة ترسمات فعيونه السوداء ..</p>
                    <p>سفيان: باقي ماسلينا .. والبوسة غاناخذها دابا .. ماعنديش الصبر باش نستناك حتى تعطيني شوية د العاطفة لي عندك ..</p>
                    <p>فكل مرة كانت كتكلم .. كان كيراقب غير حلقها وفمها .. شاف فشفتيها لي كيرجفو بعيون لامعين ..</p>
                    <p>سفيان: بصح خصني نسكت هاد الفم .. كتهدري بزاف بزاف .. بلا حتى فائدة .. غير كتبرري لراسك ..</p>
                    <p>قرب أكثر وأكثر .. نار هوجاء كتسري فعروقه .. بين دمه وضلوعه .. صوتها الباهت ونبرتها اللاهثة وصلو لأعماقه .. كتحاول تبرر له مجددا ..</p>
                    <p>منال: كاتغلط .. غاتندم .. وانا غانندم ..</p>
                    <p>لامس جنب فمها بشفتيه بخشونة ..</p>
                    <p>سفيان: ششت خلينا نغلطو .. دابا ومن بعد نندمو مزيان ..(كمل بإصرار وعينيه انحدرو لثغرها بتصميم أكبر) الشيء الوحيد لي ممكن نندم عليه من بعد هو اذا ماذقتش مذاقهم دابا .. بغيت نحس بك داخل قلبي وأنفاسي .. كثر ما نتي مغلغلة فوسط الدم عندي ..</p>
                    <p>فذات اللحظة .. ماخلاهاش تجاوب ولا ترفض .. امتلك أنفاسها .. التقى ثغره مع فمها بحرارة .. بشغف .. زمجر بعنف ..</p>
                    <p>سفيان: طعم الحلوى ورائحة العسل .. براءة طفلة واغواء ساحرة .. شكون نتي فيهم ؟؟</p>
                    <p>انتفض رغبةً ووحشية .. كانت ناعمة .. شفاه بطعم العسل .. وعيون مغمضين .. وسحر فتاك كيقطع أوصاله بدون رحمة .. رجع يمتلك ثغرها مجددا بتملك ..</p>
                    <p>كيروي ظمأ أربع أشهر وهو كيتخيل وكيتخيل كيف غايكون طعمها بين يديه .. وسحرها على ذاته .. ولكن الأمر فات شنو توقعه حدود عقله .. فوق الوصف والخيال .. !</p>
                    <p>شيء كان كيخليه يرجف عرق بعرق .. والدم كيفور فصدره ..</p>
                    <p>منال: س .. س .. سفيان ..</p>
                    <p>كان فصل القبلة مرتين .. ملي همسات بإسمه بتلعثم .. حط جبينه على جبينها .. عرق نابض فعنقه بعنف .. بنبرة محمومة وصت لاهث همس قرب شفتيها ..</p>
                    <p>سفيان: باغيك وباغي نتزوج بك ..</p>
                    <p>بعقل غائب .. لثم فكها بحرارة .. وهمس بين براثين البركان الثائر داخل حروفه ..</p>
                    <p>سفيان: تزوجي بيا ؟</p>
                    <p>بعيون مفتوحين على وسعهم .. وحروف مذهولة ..</p>
                    <p>منال: شنو ؟</p>
                    <p>كان مازال كيحاول يسيطر على دقات قلبه .. ورغبته المميتة اتجاهها .. صوته خرج عنيف .. محترق ..</p>
                    <p>سفيان: ماشي وقت الصدمة حديقتي ..! تزوجي بيا .. حاس براسي غانموت باش تكوني مراتي ..</p>

                    <h3>الفصل 10</h3>
                    <p>نار سائلة تفجرات بين عقلها .. حتى من لون وجهها امتقع بشدة .. فمها كان مازال عليه آثار عاطفته النارية .. لي عصفات بكيانهم بزوج .. خرجو الحروف من جوفها مغلفين بالدهشة ..</p>
                    <p>منال: نتزوج بك ؟</p>
                    <p>هز راسه بالإيجاب .. ووجهه باقي قريب منها بدرجة خطيرة .. أنفاسه كتلفح كل جزء من بشرتها ..</p>
                    <p>سفيان: ااه .. كل مرة كتسوليني علاش باغيك .. أنا باغي نتزوج بك ..</p>
                    <p>فغرات فمها شوية .. حتى وصل شهيقها لعنده ..</p>
                    <p>منال: أغرب عرض زواج شفته فحياتي .. ياكما حتى هذا أمر ؟</p>
                    <p>طلق منها خلاها فين تسيطر على نفسها وجسدها لي كيرجف ..</p>
                    <p>سفيان: ااه ولا لا ؟ حرف واحد نطقي به ..</p>
                    <p>التقاو عينيه مع مقلتيها حتى نزلاتهم .. كمل بهدوء .. عكس شنو كيجيش فصدره ..</p>
                    <p>سفيان: قوليلي شنو كيملي عليم قلبك قبل عقلك .. وقطعي هاد العرق المسموم بك دقة وحدة .. ماتبقايش كل مرة تقوليلي أسئلة غبيين .. غير باش تبرري لراسك ..</p>
                    <p>واش رفضات ؟ ولا كبريائها كان أكبر من أنه توافق بهاد السهولة .. خضرواتيها فيهم شيء شفاف .. ماقدرش يفهمو .. المهم أنها فلتات من سجنه .. هزات صاكها .. وفتحات الباب وخرجات بكل برود .. بلا حتى ماتجاوبه .. ولا تبرد داك الأمل الضئيل لي كان بين ثنايا ضلوعه .. !</p>
                    <p>واش كانت مازال كتستوعب الأمر ... !</p>
                    <p>عض على شفتيه بغضب مكبوت .. وهمس بين أنفاسه الحارة ..</p>
                    <p>سفيان: بغيتي غير التبرهيش كلنا غانتبرهشو دابا ..</p>
                    <p>فنفس اللحضة تبعها لبرا .. كانت من بعيد كتبان له تائهة وضايعة .. فحال اذا أتلفها فخضم مشاعره .. واعترفاته لي ورا بعضها .. حتى لحق عليها .. ووصل أمامها .. وتكلم بحدة ..</p>
                    <p>سفيان: فين غادية ؟ باغي جوابك ..</p>
                    <p>رفعات عينيها بتحدي .. بلا ماتهتم لأحد حولها .. كان باين فيه مسيطرة على مشاعرها بدرجة مثيرة للإعجاب ..</p>
                    <p>منال: مابقيتش غانخدم هنا ولا معاك .. غانمشي فحالي .. كنقدم استقالتي ..</p>
                    <p>مازال كيزلزلوه أوراق الشجر لي تحت رموشها هاد الرفض كله وكيلقى راسه باغيها بكل قوة .. رطب حلقه .. وجاوبها :</p>
                    <p>سفيان: مصرة تخرجي من هنا .. وماتجاوبيش ؟</p>
                    <p>حركات راسها بإيجاب</p>
                    <p>منال: من حقي .. كان خصني نخرج شحال هادي ماشي حتى ل دابا ..</p>
                    <p>ابتسم بسخرية وملامحه ولاو رخامين بلا حتى تعبير ..</p>
                    <p>سفيان: بما أنك رافضة حتى لهاد الدرجة ماخليتيلي حتى حل .. ماغانبقاش كل نهار تابعك .. وكنقتات على داك شوية د الامل لي كتعطيه لي كل مرة ..</p>
                    <p>فنفس اللحظة كانو بعض الموظفين كيشوفو فيهم بدهشة وباينة مستغربين وضعهم .. ولكن قبل ماتحاول تمشي فحالها مرة اخرى .. زير على معصمها وتكلم بالجهد باش يسمع الكل ..</p>
                    <p>سفيان: بما أنكم كلكم هنا .. كنظن ولينا عائلة وحدة كلنا .. بغيت نعلمكم أنا ومنال مخطوبين رسميا .. وإن شاء الله عرسنا قريب ..</p>
                    <p>الشهقة لي خرجات بين حنايا فمها كانت كافية باش تثير فعروقه نشورة غريبة .. وهو كيحطها أمام أمر الواقع .. وكيفرض عليها شنو بغا بلا مايهتم لجوابها .. تكلمات بخفوت ..</p>
                    <p>منال: شنو كتخربق ؟ واش حماقيتي .. واش نتا لباس ؟</p>
                    <p>زير عليها من خصرها .. وبصوت أجش رد .. قريب من وجهها ..</p>
                    <p>سفيان: حماقيت ونتي السبب .. ودابا غاتحملي هاد الجنون لي تسببتي فيه بيديك ..</p>
                    <p>جاوبت وجاوبت ولكن كان ساكت غير كيتلقى المباراكات من الموظفين بابتسامة .. مباركات وتهنئات .. هي كانت كتستقبل كلشي فحال شي دلو د الماء مثلج .. ! حتى ملي قربو الرجال يباركو لها .. ماخلاهش تسلم عليهم بكل غرور .. فحال اذا كيفرض سيطرته عليها ..</p>
                    <p>تمشات بصمت ملي جرها بين يديه .. حتى دخلو للمصعد وتشد الباب عاد انفجرت فوجهه ..</p>
                    <p>منال: تعمدتي تحطني قدام امر الواقع .. واش رأيي ماعنده قيمة فنظرك ..</p>
                    <p>حرك راسه ببرود .. وابتسم باستفزاز ..</p>
                    <p>سفيان: نتي ماباغياش تفهمي .. ماعندي ماندير لك .. ماقلتيش لا باش نبعد منك .. وماقلتيش ااه باش نتزوج بك ..</p>
                    <p>غمضات عينيها وحركات فمها بغضب ..</p>
                    <p>منال: وانا دابا غانقول لا .. ولا ولااا ..</p>
                    <p>مسح على لحيته بهدوء .. كيتعمد اكثر يقرب منها .. ويعطي فسحة لعيونه يلتهموها عاد كيرد عليها ..</p>
                    <p>سفيان: دابا فات الفوت.. كتقوليها غير ضد فيا .. حسبي راسك قلتي آه .. وملي يرجعو وليديك من السفر غانجي نهدر مع باك ..</p>
                    <p>تفتح المصعد فنفس الوقت .. خرج هو الاول وقفات امامه .. ماقادرة دير والو من غير تتصدم وتحرك راسها بنفي .. وموجة من الغضب كترسم تحت جفونها ..</p>
                    <p>منال: باش عرفتيهم مسافرين ؟ و بشمن حق كتقول شنو ماقلتش أنا ؟</p>
                    <p>حط يديه على خدها .. واحنى راسه حتى وصل عند شعرها .. ورد عليها بثبات ..</p>
                    <p>سفيان: تصرفت على حسب شنو شفت فعينيك قبيلة .. وقلت لك غاتزوجي بيا يا بزز يا بالخاطر .. ونتي تختاري .. ولكن عزيز عليك الزكير والحاجة الصعيبة ..</p>
                    <p>ضربات جنب صدره .. وبنبرة يائسة كان ردها ..</p>
                    <p>منال: والله حتى نحرق قلبك .. كيف كتعمد تحرقني نتا .. وماكتخلينيش نستوعب الأمور ..</p>
                    <p>رد فنفس اللحضة .. بمشاعر عنيفة ..</p>
                    <p>سفيان: على أساس ماحرقتيهش من قبل .. وماكتعاوديش تحرقيه فكل مرة متعمدة وراضية .. وانا فحال شي حمق .. كل مرة كنعطيك الفرصة باش تزيدي تشعلي فروحي العافية ..</p>
                    <p>زفرات بضيق .. باغيا تغوت وتخاصم.. ولكن استفزازه خلاها تكتم الضجيج لي فقلبها ..</p>
                    <p>منال: هاد الكذبة لي كذبتي .. ربي غايسلط عليك بسببها شي مصيبة ..</p>
                    <p>ابتسم فوجهها وعض على شفتيه ..</p>
                    <p>سفيان: ربي عطاها ليا .. وواقفة قدامي دابا وماغانضيعهاش من يدي ..</p>
                    <p>حس بانتعاش غريب .. وهي قدامه مفقوصة .. وعينيها باغين يخرجو من بلاصتهم .. اضاف ببرود .. وابتسامته كانت باقي لاصقة على فمه ..</p>
                    <p>سفيان: دابا تقدري تمشي لداركم .. حتى انا كنت حاير فالصراحة واش غانخليك تخدمي ورا الزواج ولا لا .. وبما أنك مابغيتش بنفسك تبقاي خدامة .. سهلتي المأمورية .. وقولي لواليديك يرجعو دغيا .. والا هاد المرة غاتلقاي راسك عند العدول ..</p>
                    <p>يالاه بغات تجاوبه وتنفاجر مرة اخرى .. كان خرج ل برا بكل غرور .. أما هي بقات شادة جهة قلبها وكتحس براسها غاتسخف وغاتموت بسببه ..</p>

                    <h3>الفصل 11</h3>
                    <p>جلسات فوق ناموسيتها كتفكر وتفكر بدون فائدة .. يمكن من البارح لليوم اتصلت به عشرة د المرات ولكن ماردش عليها .. بغات تغوت فوجهه .. تصب كامل غضبها .. حتى الخدمة مامشاتش لها .. كانت كتراقب من الشرفة غروب الشمس .. وغضبها بدا يتلاشى جزئيا ..</p>
                    <p>هي بنفسها ماعارفاش علاش رفضاه لهاد الدرجة .. وباغاه فنفس الوقت .. حرب بين القلب والكبرياء .. !</p>
                    <p>باغيا هاد المشاعر لي كيقدمهم لها وكيخليوها تحس بالانتعاش .. ولكن هي حالمة .. كان خصه يترفق بها وبعتارف لها بحبه قبل تملكه .. تمتمات بصوت تائه ..</p>
                    <p>منال: "خصني الوقت .. خصني وقت طويل ربما خمس سنين حتى نستوعب هادشي كله لي كيوقع .. الحاجة لي كتجي صعيبة ماكتنساش ..(وقفات قدام المراية وأضافت بانتصار) ماتكونيش sاهلة .. خليه يموت بالغيرة حتى يعترف لك أنه كيبغيك .. زيدي زحفي تحت جلده .. ماغايملككش حيت هو باغي"</p>
                    <p>سمعات رنين هاتفها .. ملي لقاته رقمه ابتسمت بشر .. وخلاته يتصل وهي كتقطع فكل مرة .. حتى وصلات للمرة العاشرة عاد جاوبت ..</p>
                    <p>منال: شنو ؟</p>
                    <p>صوته المشبع بالغضب هو لي وصل لها .. بعدمت كان منصر عليها ..</p>
                    <p>سفيان: علاش ماكتجاوبيش .. خمسين الف مرة عاد تردي .. كتعمدي هادشي .. !</p>
                    <p>قالت بين سنانها ..</p>
                    <p>منال: حتى انا اتصلت بك خمسين الف مرة .. وماجاوبتيش .. من البارح .. السن بالسن ..</p>
                    <p>تنهد بصوت مرتفع .. وقاطعها ..</p>
                    <p>سفيان: الهدرة ماشي دابا ..</p>
                    <p>سكت حتى بغات تقطع .. عاد تكلم بدون تعبير ..</p>
                    <p>سفيان: عارض عليك للعشا .. ومع التسعود غاندوز عندك .. بغيت نلقاك واجدة ..</p>
                    <p>عقدات بين حاجبيها وردات برفض قاطع ..</p>
                    <p>منال: أنا ناعسة .. ماجاياش .. سير تعشى بوحدك ..</p>
                    <p>جاوبها بتهديد مبطن ..</p>
                    <p>سفيان: تكوني ناعسة ولا جالسة .. فالارض ولا فالسما .. مع التسعود بالضبط غاتلقايني كنستناك فراس الزنقة .. وماتجيش داك الساعة ..</p>
                    <p>قطع عليها بكل برود .. وخلاها كتحدق فالهاتف ببلادة .. كتسبه بين أنفاسها .. نفس الغضب والجنون رجعو يتلبسوها من جديد .. ولكن كانو مخلطين مع شيء اخر .. !</p>
                    <p>بعد ساعات .. راهن على قلبه .. جزء أكبر منه كان متأكد أنها غاتجي .. غاتلبي العراضة دياله واخا كانت بلغة أمر .. هي ماتقدرش ترفض .. كان باقي خصه يوضح شحال من حاجة ..</p>
                    <p>توقف قلبه .. وتوقفو أنفاسه .. ارتجاف عميق طلع بين ضلوعه .. ملي شافها جاية .. فستانها الأسود مغطيها كلها .. شعرها السلكي كان معقود خلف راسها بطريقة أنيقة .. وكعبها العالي كيزيدها ثقة فالنفس وحلاوة .. قربات منه وابتسمت بمكر ..</p>
                    <p>منال: سلام .. واش ماتيقتيش ولا شنو ؟</p>
                    <p>شاف ف فمها لي حركاته .. وحاول يسيطر على نفسه أكثر ..</p>
                    <p>سفيان: عارف ماتقدريش ترفضي .. مابقتيش ناعسة كيبان لي مصحصحة ..</p>
                    <p>منال: بغيت ننهيو هاد الحرب لي بيناتنا بمرة ..</p>
                    <p>فتح لها الباب حتى ركبات .. وجلس بجانبها .. ملي شد الباب حس بها تزيرات ..</p>
                    <p>سفان: طلقي راسك .. مالكي خايفة بوحدك .. غير غانهضرو ونردك فحالك ..</p>
                    <p>عاودت ابتسمت حتى استشعر وجود شيء غريب فصوتها ..</p>
                    <p>منال: بصح خصنا نهضرو .. وتوضح لي ونوضح لك شحال من حاجة ..</p>
                    <p>مال بشفتيه .. حتى قبل خدها برقة ممزوجة مع الشغف .. وبصوت أجش عنيف حرق بشرة خدها ..</p>
                    <p>سفيان: حديقتي .. غانهضرو وغانهضرو بزاف .. حيت عندي بزاف مانقول لك .. وكنضن جا وقته دابا ..</p>
                    <p>قالت بخفوت .. بلا ماتبعد وجهها بين سجن كفيه ..</p>
                    <p>منال: عجبتك ؟</p>
                    <p>غمض عينيه بعاطفة سوداء .. وضحك بخشونة ..</p>
                    <p>سفيان: كثر من عجبتيني .. حمقتيني .. شي نهار غاتسكتي ليا هاد القلب .. خايف وغاير من كل عين غاطيح عليك هاد الليلة ..</p>
                    <p>حركات فمها بانتصار ..</p>
                    <p>منال: لبست هاد الكسوة على قبلك .. عارفة كيعجبك اللون الأسود ..</p>
                    <p>بعاطفة جياشة .. ونبرة مستغربة همس ..</p>
                    <p>سفيان: كتعجبني مولات الأسود أكثر ..</p>
                    <p>ردات شعرها ورا آذنيها .. واحْمر وجهها بشكل واضح ..شاف فيها باستغراب كتبان مهدنة .. فحال اذا هي لي وافقت تتزوج به .. ماعطاتهش حتى الفرصة فين يستفزها .. هز راسه بعدم اطمئنان .. مد يديه اللور حتى عطاها واحد العلبة ..</p>
                    <p>منال: شنو هذا ؟</p>
                    <p>رد بمزاح ..</p>
                    <p>سفيان: بما أنك وافقتي تتزوجي بيا .. مالقيت حتى هدية مناسبة من الشكولاطة .. النوع لي كيعجبك ..</p>
                    <p>ابتسمت مجددا برقة ..</p>
                    <p>منال: وافقت ؟ .. كنضن نتا لي قررتي ونفذتي ..</p>
                    <p>سفيان: (بحزم) فحال فحال .. خصني نقرر فبلاصتك اذا حرتي ..</p>
                    <p>صوتها فحال اذا تبلع بين حلقها .. هزات راسها ..</p>
                    <p>منال: المهم شكرا .. خلينا نمشيو .. باش مانتعطلوش ..</p>
                    <p>طول العشاء .. كانت ساكتة .. واخا حاول بكل الطرق يستفزها .. كانت كترد عليه بهدوء .. كتحاربه بسلاحه .. وتجاوب ب آه ولا لا فقط !</p>
                    <p>كان باغي يعتارف لها شحال هي غالية على قلبه .. وكيف كتمشي ليه مع الدم .. وكتستوطن كل خليه من خلاياه .. ولكن الفرصة ماكانتش مناسبة .. وهي بهدوئها كانت كتصد كل محاولة منه .. حتى كيوصل لكلام لفمه ويعاود يرده .. حيت هي ساكتة .. وحانية راسها ..</p>
                    <p>حتى ملي شد فيديها بكل تملك ملي كانو خارجين .. مامنعاتوش .. غير كتبتاسم ببلاهة مغلفة باستنكار ..</p>
                    <p>وقف قدام سيارته مجددا .. وحط يديه على خدها ..</p>
                    <p>سفيان: غريب أمرك .. غير قبل زوج السوايع كنتي كتاكلي جنابك .. دابا ماليك مهدنة لها الدرجة .. كتخططي لشي حاجة ..</p>
                    <p>ربعات يديها ..</p>
                    <p>منال: حيت خصني نقول لك واحد الحاجة ..</p>
                    <p>سفيان: كنستشعر وجود شي مكيدة من عندك .. بهاد الهدوء والرقة كلها منولة ..</p>
                    <p>هزات راسها بصمت .. وخضرواتيها .. برقو بشكل غريب ..</p>
                    <p>منال: حيت طول العشا ونتا غير كتشوف فيا .. واخا كان خصني نتكلم داك الساعة .. ماخليتيليش الفرصة ..</p>
                    <p>بعنف عاطفي فتاك جاوبها ..</p>
                    <p>سفيان: علاش شنو عندي من غير نشوف فيك .. ونتخايا ونتخايل فقط .. حتى يحن الله .. وتحني نتي ..</p>
                    <p>حيد يديه من على خدها وزفر بضيق ..</p>
                    <p>سفيان: تكلمتي مع باباك .. عيطتي ليه ؟</p>
                    <p>منال: ااه ..</p>
                    <p>سفيان: شنو رد عليك ؟ فوقاش غايرجعو من السفر ؟</p>
                    <p>زاد قرب منها .. حتى ولات سجينة بين يديه .. احسن وقت لقاه يعتارف لها.. هاد المرة صدقاً .. شحال هو كيبغيها .. وفكل مرة قلبه كينبض غير بإسمها ..</p>
                    <p>سفيان: خصك تسمعي شنو عندي قبل مايجي باك .. غانقول لك كلشي الليلة .. على الله هاد القلب البارد يذوب ..</p>
                    <p>بلا ماتهتم لداك الكلام كامل لي كان بين عينيه .. وباغي يقوله قلبه قبل لسانه .. بدون تعبير سبقاته وتكلمات .. !</p>
                    <p>أطلقت كذبتها ببرودة دم .. !</p>
                    <p>منال: ولكن بابا رفض زواجي بك ... سبق خطبني واحد قبل منك وبابا عطاه الكلمة .. وانا مانقدرش نرفض كلمة بابا ..</p>
                </div>
                <div class="story-navigation">
                    <a href="hoi-episode1.html" class="prev-part">الحلقة السابقة</a>
                    <a href="#" class="next-part disabled">الحلقة التالية (قريباً)</a>
                </div>
            </div>
        </div>
    </main>
    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>