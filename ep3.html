<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#بنت_الدوار - الحلقة 3 والأخيرة</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
          
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>العفريت - الحلقة 3 والأخيرة</h2>
                <div class="story-meta">
                    <p>تأليف: دودي العيساتي</p>
                </div>
                <div class="story-content">
                    <h3>الجزء 21</h3>
                    <p>حاولت نتهدن .. ولكن.. كيفاش غاندير.. هو كيقول انه غايلقا الحل.. وبلاتي هضرلي على انه الجنين فخطر الى عرف شي حد باللي انا حاملة.. حتى لو كان جدي .. واش ممكن يآذيو حتى ولدي.. ولا بنتي.. يا رب.. احميني.. اش داني انا لهادشي كله.. كنت مزيانة.. وكنت بوحدي بخير.. اش داني.. بقا حسين كيحاول يرفع من معناوياتي.. ويتهلا فيا.. كل مرة كيجيبلي شي حاجة .. ناكلها..وكيحاول ميعصبنيش..كنمشي نقرا ونحاول نحفظ .. ومكنهضرش بزاف.. حتى جدي لاحظ تغيري المفاجئ.. ولكن بدعوى انه عندي امتحانات تيق هاد التغير..تعلقو اللوائح ديال ارقام الامتحانات.. باش نمشي ندوز .. ملقيتش سميتي ورقم امتحاني..</p>
                    <p>احلام: خاصك تمشي مصلحة شؤون الطلبة دغيا.. باش يقادولك ماشي حتى يفوتك الامتحان..</p>
                    <p>نوال: واخا غانمشي..</p>
                    <p>مشيت عطيتها البطاقة..</p>
                    <p>الموظفة: مم.. تسجلتي يمكن ماشي فالوقت.، عليها مدخلش للسيستيم.. معرفتش هاد البطاقة ديالك كيداروليها.. ولكن ناقص بزاف دالبيانات عندي هنا..اللي مستحيل تدار ليك البطاقة بلا بيها.. بفف معرفتش واش داروهالك على وقوف ولا شنو..</p>
                    <p>انا عارفة كيفاش دارولي البطاقة وكيفاش سجلوني.. سجلني العفريت.. خدمة دالجنون.. ولكن دابا خاص يطلقوني ندوز امتحاني..</p>
                    <p>نوال: شنو المعمول.. واش نضيع انا فالامتحان..</p>
                    <p>الموظفة: شوفي.. غانعطيك واحد الورقة.. ديها لرئيس الجامعة.. وهو غايحل ليك المشكل.. على الاقل تدوزي امتحانك برقم .. وسميتك تبان فاللوائح ..</p>
                    <p>نوال: واخا شكرا.،</p>
                    <p>بفف غانبدا نمشي ونجي تاني.. وانا حتى القوة نقصات مني.. يمكن بسبب الحمل.. وصلت لرئيس الجامعة.. اعلى الهرم.. انا عارفة انهم مغايدخلونيش.. شفت فالسكرتيرة.. كتقاد راسها.. باينة فيها مسمومة..</p>
                    <p>نوال: السلام.. ممكن نشوف الرئيس..</p>
                    <p>السكرتيرة: علاش؟ شنو الموضوع؟</p>
                    <p>نوال: صيفطوني من مصلحة الشؤون الطلابية.. على قبل هاد الورقة.. هادي بطاقة الطالب ديالي.. عندي اشكال غايحلو رئيس الجامعة...</p>
                    <p>شداتهم وتفاجئات..</p>
                    <p>السكرتيرة: نوال الحر!! واخا دقيقة.. جلسي..</p>
                    <p>ناضت خدات داكشي ودخلات للرئيس وانا بقيت كنشوف هنا وهنا.. حتى خرجات..</p>
                    <p>السكرتيرة: تفضلي..</p>
                    <p>نوال: شكرا..</p>
                    <p>دخلت لعند الرئيس وانا متوترة..</p>
                    <p>الرئيس: مرحبا بيك.. شمو مشكلتك ابنتي..</p>
                    <p>نوال: ملقيتش سميتي فاللائحة.. وقالتلي السيدة اللي فالمصلحة راه بزاف دالبيانات ديالي مداخلينش..</p>
                    <p>الرئيس: هه العيب على الحسين.. هو اللي زرب عليا.. مازال كنعقل على داك النهار.، خدمت كاع الدراري اللي فالمصلحة.. بالزربة باش يوجدولك البطاقة وتتسجلي.. طبيعي ينساو شحال من حاجة..</p>
                    <p>الحسين؟؟ هادا فين كيعرفو.. ياكما عارف انه عفريت.. اويلي..</p>
                    <p>نوال: كتعرفو؟؟</p>
                    <p>الرئيس: الله اودي.. وشكون مكيعرفوش.. الحسين الحر..كيرجعليه الفضل فأنه الجامعة تاخد جائزة عالمية.. خدا الدكتوراه فعلوم الفلك والابراج وعلوم الطاقة الروحانية.. ودابا كيدير دكتوراه اخرى فالبحث ديالو فتوازن العالمين.. كيبحث فالعلاقة ديال الجن والشياطين بالانس.. وكيفية التحكم فالطاقة السلبية اللي كتنتجها..هاد العلاقة.. هادشي كيخوف شوية هه ولكن الحسين مؤخرا بالابحاث ديالو قدر يتواصل مع العالم الاخر.. هادشي سري للغاية..</p>
                    <p>نوال: احم.. انا كنعرف هادشي.. عارفة عليه كلشي حيت هو راجلي..</p>
                    <p>الرئيس: احسن شيء انك تزوجتي ولد عمك..شحال وهو كيجي يطمئن عليك غا من عندي هنا .. وكيوصيني..</p>
                    <p>دويت فخاطري.. ولد عمي؟؟ حسين !! ولد عمي.. وماشي عفريت؟؟ اشهاد التخربيق.. وداكشي اللي شفت منو كله.. كيفاش كان كيآذي هادوك اللي كانو كيقربو مني.. كيفاش.. مستحيل..</p>
                    <p>الرئيس: شوفي هنا.. هادي تصويرتو نهار تتوج بأول دكتوراه ديالو.. نتي راكي مزوجة بنابغة.. خاصك تتهلاي فيه.. وخاصك تقراي بحالو.. وتوصلي لمستواه..</p>
                    <p>خديت التصويرة وانا ريقي كنبلعو بزز.. هاهو باين جدا.. وهو مصور وعندو لبسة التخرج.. حسين انسان.. وماشي عفريت.. وولد عمي؟؟ هادي مفهمتهاش.. علاش معترفش لا هو لا جدي بهادشي..</p>
                    <p>نوال: غاتحل المشكل ديالي.. غانقدر ندوز الامتحان؟</p>
                    <p>الرئيس: متهزي هم.. اعتبري اسمك فاللائحة..</p>
                    <p>نوال: شكرا بزاف..</p>

                    <h3>الجزء 22</h3>
                    <p>تمشيت وانا مقادراش نتمالك راسي من الصدمة.. الحسين.. كل هاد المدة وهو كيكدب عليا.. معدري حملت منو.. حيت هو ببساطة انسان.. بنادم.. واش الجنون كيبانو لبنادم؟؟ كيفاش تيقت هاد الكدبة بسهولة..</p>
                    <p>نوال: واش كتاكلو بحالنا؟؟</p>
                    <p>حسين: طبيعي.. باش غانعيشو بالدعاء؟</p>
                    <p>نوال: المسوس؟؟ التسليم ..</p>
                    <p>حسين: اه.. المسوس.. المسوسة..</p>
                    <p>نوال: مالي اش درت ليك اخويا.،</p>
                    <p>حسين: انا ماشي خوك.. انا ولد عمك..</p>
                    <p>نوال: ولاد عمنا.. وجدودنا.. التسليم الجواد.. }}</p>
                    <p>ابتسمت من غباءي وانا كنتفكرو كيفاش قالها وانا مفهمتهاش.. اش غايدير مع جدي فدار وحدة.. الا اذا كان حفيدو.. وهو اللي كنت كنسمع حسو بالليل فالدار.. وهو اللي كان كياكل.. وكنت كنلقا الروينة بسبابو فالدار..وانا على بالي هادوك الجنون.. ومكانش كيبان قدامي حدا جدي غا باش ميتفضحش ويقوله جدي قدامي.. وعاد فهمت اصرار جدي على اني نتزوج بحسين بسرعة.. حيت باغي يجمعنا.. وميخليناش عايشين فدار وحدة بلا زواج.. خصوصا واننا كنبقاو مع بعض بزاف.. ومن جهة اخرى.. خيرو مايخرج.. احفادو يتزوجو..</p>
                    <p>بقيت كنتفكر فين كان ساكن عمي.. وكنتفكر العنوان.. حتى وصلت.. هادي شحال .. سنين ماجيت لهنا.. الدار مسدودة.. لقيت واحد الشارفة تما.. وانا نمشي عندها..</p>
                    <p>نوال: الحاجة لاباس عليك..</p>
                    <p>الحاجة: لاباس ابنتي..</p>
                    <p>نوال: هاد الدار.. مازال متباعت من نهار ماتو ماليها؟</p>
                    <p>الحاجة: لا.. مازال كيجي ولدهم ليها.. الله يرحمو السي احمد ولالة خديجة.. كانو من احسن الناس.. موتهم شكل صدمة لينا..</p>
                    <p>نوال: كيفاش ماتو..</p>
                    <p>الحاجة: السي حمد كان كيقاد بارابول وطاح من السطح.. مات.. ومافاتت حتى يوماين.. لالة خديجة طاحت فالحمام.. على راسها.. داك الوقت جا الحاج باين السي حمد.. وهو اللي خدا الحسين معاه.. ورباه وكبرو.. حتى ولى راجل تبارك الله.. وها هو دابا كيجي من وقت لوقت للدار يطل عليها..</p>
                    <p>نوال: كتعرفي الحسين..</p>
                    <p>الحاجة: ظريف .. تبارك الله عليه ولى راجل..</p>
                    <p>نوال: اه..</p>
                    <p>الحاجة: نتي شكون؟؟</p>
                    <p>نوال: كنت كنسول على شي دار نشريها.. وكنسول.. شكرا الحاجة..</p>
                    <p>نضت وبقيت كنتمشى.. وبدات كتوضاح الصورة.. غباءي لا يتصوره احد.. محملتش راسي بقوة الغباء اللي كان فيا..مكاين لا جنون لا ستة حمص.. بقيت كنتمشى.. لوكانت غا عندي دار.. نمشي ليها.. حسين دغيا دار لاكارت ناسيونال باش يدير معايا العقد.. اش هاد الغباء.. هو من الاول عندو لاكارت ديالو بسميتو حسين الحر.. وانا مشكيتش.. حيت على بالي العفريت دار سميتي.. وزايدون واش كاين شي جن كيصوك طوموبيل.. </p>
                    <p>وصلت للدار وانا راسي غاينفجر .. دخلت غا بهدوء.. تفكرت نهار تحلاتلي الباب وانا على بالي جن هو اللي حلو.. صدق حسين هو اللي فالدار.. وكيسد البيبان.. وعلاش داك القصة كلها علاش.. </p>
                    <p>طلعت بالخف.. وهما يبانولي.. لاول مرة كيبانولي بجوج.. وجدي كيشوف فحسين بخوف وترقب..</p>
                    <p>حسين: جدي.. حتى لفوقاش.. انا خاصني نقوليها الحقيقة.. انا خايف من خوفها تمشي دير شي حاجة فالجنين..</p>
                    <p>جدي: مازال الحال. مخاصهاش تعرف.. نتا كتحميها بهادشي.. ومخاصهاش تعرف باش متدخلش فشي حاجة ماشي هي .، داكشي صعيب.. والدخول ليه مامنو خروج.. وزايدون.. محدها بعيدة على داكشي.. الاخرين مغاديش يطمعو فيها..</p>
                    <p>حسين: انا خايف عليها بزاف.. وعلى اللي فكرشها.. الى وقعات ليهم شي حاجة غانموت..</p>

                    <h3>الجزء 23</h3>
                    <p>بقيت فالدروج حتى سمعت حسين مبقاش مع جدي وانا ندخل.. </p>
                    <p>جدي: مالك ابنتي..</p>
                    <p>نوال: والو اجدي.. مخنوقة.. مخنوقة لواحد الدرجة باغا نموت..</p>
                    <p>جدي: الله يحفظ.. مالك شكيلي..</p>
                    <p>نوال: من اش غانشكيلك.. من العفريت؟؟ اش غاديرله مثلا .. ياك هو عفريت.. وميقد عليه حتى واحد..</p>
                    <p>جدي: واخا يكون معرفتش شنو.. منسمح لتا واحد يمسك..</p>
                    <p>نوال: اصلا مكايناش شي حاجة سميتها الجنون ولا العفاريت.. مكايناش،،</p>
                    <p>جدي: ششش.. متقوليش هكا..</p>
                    <p>نوال: (بالجهد) الى كان هنا شي عفريت.. يبان ليا.. الى كان بالصح عفريت ولا جن..</p>
                    <p>جدي: سكتي...</p>
                    <p>نوال: شفتي.. مكايناش شي حاجة سميتها الجنون..</p>
                    <p>شفت فالباب كان حسين واقف ومصدوم من حالتي..</p>
                    <p>نوال: ههههه ها العفريت.. ها هو بان.. ههه هاد العفريت اللي انا مزوجة بيه.. (بدمعة) واللي صدق ولد عمي وماشي جن.. </p>
                    <p>تصدمو بجوج من الحقيقة اللي عرفتها.. </p>
                    <p>نوال: جدي.. علاش خبيتي ولد ولدك.. واش تا هو خايف عليه من الكتب الملعونة.. ولا من الجنون.. ههه كيفاش كنت حمارة.. واش كاين شي جن يقدر يصوك طوموبيل.. ولا يقدر يبان اصلا.. انا حمارة وغبية. لدرجة مقدترش نلاحظ انه نتا كتستغفلني.. وغا كتتفلا عليا.. شنو كنتي ناوي.. ناويين تضحكو عليا.. وتستغلني احسين.. وفالاخر.. تلوحوني.. وتقولي سيري لصقي فالجنون.. مكنعرفكش.. </p>
                    <p>حسين: عمري فكرت هكا.. نتي مراتي وحبيبتي.. وام ولادي فالمستقبل.. </p>
                    <p>نوال: المستقبل. ؟؟ ههه كتضحك عليا ولا شنو.. اشمن مستقبل ليا مع واحد غاطس راسو.. وعايش مع العالم الاخر.. تواصلتي معاهم؟؟ تزوجتي من عندهم ولا باقي.. </p>
                    <p>حسين: نوال.. تهدني عفاك.. غانشرحليك كلشي.. </p>
                    <p>نوال: معندك متشرح.. من نهار دخلت لهاد الدار.. ونتوما شابعين ضحك فيا.. الضحك ديال بالصح.. ولكن.. مغانخليكمش تضحكو عليا كتر من هادشي.. انا غانمشي من هنا.. وكما كنتو عايشين قبل متعرفوني.. رجعو عيشو دابا بعدما نمشي.. </p>
                    <p>حسين: مستحيل نخليك تخرجي من هاد الدار.. </p>
                    <p>نوال: غاتحبسني السي العفريت؟</p>
                    <p>حسين: الى استدعى الامر نحبسك .. غادي نحبسك! مستحيل نعرض حياتك وحياة ولدنا للخطر.. غا لمجرد انك غضبانة مني حيت خبيت عليك حقائق .. كان فبعدك عليها غا حماية ليك.. انا باش ضمن ليا فضولك غايخليك تدخلي لداك العالم.. ويكون مصيرك بعدها كما مصير عمي وبابا..</p>
                    <p>نوال: مكاين عفاريت.. فيقو من هاد المرض فيقو..</p>
                    <p>جدي: نوال..تبتي ابنتي.. منكرش انه النهار الاول قلتهالك غا بالضحك..ولكن .. بعدما هضرنا انا وحسين.. لقينا انه احسن ليك متعرفي والو على داكشي.. وتخافي حسن باش تبعدي من داك السوق.. </p>
                    <p>نوال: داكشي عندكم غا فعقلكم نتوما.. مكاين والو من داكشي..</p>
                    <p>حسين: سمعيني.. اجي معايا.. وانا غانشرحليك كلشي.. </p>
                    <p>نوال: مغانمشي لاين..</p>
                    <p>حسين: كنترجاك.. اجي معايا.. </p>
                    <p>شدني من دراعي وانا نحيدها ليه..</p>
                    <p>نوال: متحادينيش..بعد مني.. انا غانمشي لبيتي.. وعفاك.. مبغيتكش تعاود تقرب مني..</p>

                    <h3>الجزء 24</h3>
                    <p>مشيت للبيت وسديت الباب.. وطلقتها للدموع.. علاش يضحك عليا.. علاش وانا اللي كنت يحسابلي انه بالصح كيبغيني.. تمنيت بزاف لو انه بنادم.. ونهار عرفت انه بالصح بنادم معجبنيش الحال.. علاش! حيت كدب عليا.. حيت حسيت اني غبية قدامو.. حيت عيشني فكدبة ومعرفتش بالصح واش كان كيبغيني ولا لا.. اكيد لا.. اكيد كان غا كيدوز بيا الوقت طول هاد المدة.. وغايلوحني بعدما يشبع مني.. مسحت دموعي.. وانا حاسة انه الدنيا عمرها تفرحني اصلا.. سمعت الدقان فالباب.. مبغيتش نوض نفتح .. حيت مهما يقولو مغاديش يشفع ليهم غلطتهم.. هادا كان حسين اللي كيدق.. </p>
                    <p>حسين: نوال.. عفاك فتحي الباب نهضرو.. واجهيني وخلي الامور توضاح بيناتنا.. انا.. </p>
                    <p>نوال: سير فحالك.. ومتقولي والو.. مبغيت نسمع منك حتى حاجة.. مكرهتش لوكنت مشيت كاع من هاد الدار.. </p>
                    <p>حسين: لا عفاك لا.. نوال.. انا بغيتك حتى قبل منعرفك.. قبل متجي عندنا للدار.. وانا كنراقبك من بعيد.. وبلا منحس.. لقيت راسي كنفكر فيك ديما.. </p>
                    <p>كان كيراقبني قبل منعرفهم... كان كيراقبني.. عقلت على جدي نهار كان كيهضر عليه ويقول انه كان كيحميني تانا من قبل.. وانا عمري محسيت بحتى شي حاجة.. </p>
                    <p>حسين: نوال.. انا كنخاف عليك كتر مكنخاف على راسي.. وكنخاف نخسرك.. مكنتش داير بحساب انه غايجي للدنيا شي بيبي يجمعنا بجوج انا ونتي.. وزدت خفت كتر عليكم.. </p>
                    <p>نوال: انا مبغيتكش تهضر تاني على داكشي.. عييت.. ونتا كتكدب عليا نتا وجدي.. بعد مني.. بغيت نعيش حياتي عادية.. بعيد عليك.. سير من هنا.. وخليني عليك.. </p>
                    <p>حسين: كنبغيك بزاف انوال.. عفاك فكري فيها.. ورجعيلي.. عفاك.. </p>
                    <p>حسيتو مبقاش حدا الباب.. انا حاولت نركز فحفاضتي.. ونقرا.. ولكن كيفاش نقدر نركز.. كيفاش نقدر نقرا وانا عايشة فوسط هاد كمية الاسرار .. وكمية الحقائق اللي كتخلع.. توحشتو.. وتوحشت ننعس وانا كنشوف اخر وجه هو وجهه قبل مننعس.. ولكن.. غضبانة منو بزاف.. </p>
                    <p>حاولت ننعس ولكن مقديتش.. بقيت غا كنتقلب ففراشي.. حتى صبح الصباح.. نضت.. باش نمشي ندوز اول امتحان.. جيت خارجة وانا نلقا حسين..</p>
                    <p>نوال: راك كتخلعني.. </p>
                    <p>حسين: سمحيلي.. حاولي على البيبي ومتخلعيش من اي حاجة.. </p>
                    <p>نوال: كتخاف غا عليه.. </p>
                    <p>حسين: كنخاف على امه اللي هازاه اني نخسرها بسبب خسارتو هو.. (شدني من يدي) اجي تفطري.. ومتستريسيش فالامتحان.. واي حاجة معرفتيهاش ماشي مشكل.. كاين الدورة الاستدراكية متعصبيش راسك معاها.. </p>
                    <p>نوال: معنديش الخاطر للفطور.. انا غانمشي.. </p>
                    <p>حسين: ستناي.. غانوصلك.. </p>
                    <p>نوال: متوصلنيش.،</p>
                    <p>حيت خارجة وهو تبعني.. شدني من دراعي بهداوة.. وركبني فالطوموبيل.. </p>
                    <p>حسين: ركبي احبيبة.. ركبي.. </p>
                    <p>كنبغي هاد السيد بزااف.. الا اني غضبانة منو ومقاداش نسامحو على هادشي اللي دار... وصلني للجامعة وهو مازال كيوصي فيا .. على اني نهتم براسي ومنستريسيش.. خرجت من الطوموبيل ومشيت دخلت للقاعة.. حاولت نركز مع الورقة ديك الساعة.. وجاوبت داكشي اللي عرفت.. واخا مقنعونيش اجوبتي.. ااه يا ولد العم وشنو درتي فيا.. كملت حطيت ورقتي ومشيت للطواليط نغسل وجهي..مع طلعت راسي فالمرايا لقيت واحد المرا مورايا .. خلعاتني.. </p>
                    <p>نوال: شكون نتي.. </p>
                    <p>المرا: انا غا دريويشة.. خاصني اللي يعاوني.. </p>
                    <p>نوال: معنديش.. </p>
                    <p>المرا: متبقايش تنعسي على كرشك.. الولد كيتخنق..</p>
                    <p>صدماتني وشديت كرشي خفت.. مشات بشوية وخرجات.. هادي باش عرفات اني حاملة.. تفكرت حسين مللي قالي متقولي لحتى واحد راكي حاملة.. خفت.. هادو واش غايآذيوني ولا شنو..</p>

                    <h3>الجزء 25</h3>
                    <p>دخلت للحصة الثانية .. مقديتش نركز فالورقة كاع.. بقات يدي كترعد.. ومقدرتش نكتب.. حتى نضت خرجت.. جيت خارجة من الكلية لقيت حسين متكي على الطوموبيل.. وكيستنى.، مشيت عندو.. ومقدرتش نهضر على هاديك اللي شفت فالحمام.. ركبت.. وحتى هو ركب.. </p>
                    <p>حسين: مكملتيش المادة الثانية،؟</p>
                    <p>نوال: مقدرتش نجاوب فيها.. ودرت داكشي للي قلتيلي.. اني منفورصيش على راسي.. </p>
                    <p>حسين: واخا ماشي مشكل.. </p>
                    <p>نوال: بغيت نمشيو للطبيب.. نطمئن على ولدنا.. </p>
                    <p>حسين: كنت غانقولهالك.. مكرهتش نشوفو.. </p>
                    <p>نوال: واخا.. خلينا نمشيو.. </p>
                    <p>ديمارا ومشينا.، وانا طول الوقت بالي غا مع داك المرا.. كيفاش يتخنق.. كيفاش.. </p>
                    <p>وصلنا ونزلنا.. دخلت لعند الطبيب.. ومعايا حسين.. بقا الطبيب كيشوف فحسين شوفات ماشي هما هادوك.. ديال شي واحد استغل بنت وهي مواعياش.. وحسين مفراسو ما يتعاود..</p>
                    <p>الطبيب: الحمل مزيان.. ودقات القلب كيبانو.. ها هو.. </p>
                    <p>ضحك حسين وهو كيشوف فيه.. </p>
                    <p>حسين: نوال.. شوفي هههه ها ولدنا.. </p>
                    <p>شاف الطبيب فحسين تاني.. وهو على بالو جاي باغي يتخلص من الحمل..</p>
                    <p>نوال: واش ممكن يتخنق فالكرش.. قالتلي واحد الموا ان النعاس على الكرش كيخنق البيبي..</p>
                    <p>الطبيب: غا هضرة خاوية هاديك.. </p>
                    <p>حسين: شكون هادي اللي قالتهالك..</p>
                    <p>سكتات نوال ومجاوباتش.. </p>
                    <p>الطبيب: مزيان.. دابا غايعبروليك الفرمليات الطونسيو والوزن والحرارة.. باش نطمئن عليك اكتر.. </p>
                    <p>ناضت نوال ومشات معاهم وحسين بقا مع الطبيب.. </p>
                    <p>الطبيب: تزوجتو ولا باقي؟ </p>
                    <p>حسين: حنا راه مزوجين هادي كتر من تلت شهور..</p>
                    <p>الطبيب(باستغراب) : ولكن المدام جات عندي هادي تلت ايام.. كانت مخلوعة وقالتلي مامزوجاش ومدارت حتى علاقة!! </p>
                    <p>تدارك حسين الموقف.. وعرف ان نوال غا يوماين هادي كان حسابليها انه عفريت وماشي بنادم.. </p>
                    <p>حسين: مرتي عندي مشكلة نفسية.. احم هي بنت عمي.. ووالدينا ماتو كلهم.. بقا لينا غا جدنا.. لذلك بقات قيها عقدة.. مرة مرة كتنسانا كلنا.. وكترجع للماضي.. اللي كانو فيه الوالدين عايشين.. </p>
                    <p>جبد ورقة ديال العقد.. ووراها للطبيب.. </p>
                    <p>حسين: هادا العقد.. وفيه سمياتنا بجوج.. وغاتعرف انه انا وياها ولاد عم.. والتاريخ اللي فيه قبل تلت شهور.. يعني الحمل ديالها شرعي وداخل اطار الزواج..</p>
                    <p>الطبيب: سمحلي اولدي.. غا بقات فيا حالتها.. والوقت خيابت دابا.. اعتبرتها بحال بنتي وبقات فيا حالتها.. عليها هضرت معاك بداك الطريقة.. تهلا فيها اللي بحالك قلال فهاد الزمان.. </p>
                    <p>حسين: هاديك راها مومو عينيا.. ومرتي الحبيبة.. وام ولدي.. ومستحيل نخليها..</p>
                    <p>رجعات نوال.. ولبسات حوايجها.. لقات ان الطبيب كيضحك هاد المرة مع حسين ومبقاش مخنزر.. كتشوف فيه نظرة انسان.. كيتعامل مع انسان..، ماشي كما كان قبل.. كانت كتشوف فيه عفريت..</p>
                    <p>حسين: شكرا بزاف دكتور.. غانبقاو نجيو فالموعد باش نطمئنو على البيبي.. </p>
                    <p>الطبيب: مرحبا الله يكمل بالخير.. </p>
                    <p>خرجنا وحسين شاد فيدي.. </p>
                    <p>حسين: شوفي ولدنا.. شحال زوين.. </p>
                    <p>نوال: ويلا كانت بنت؟؟</p>
                    <p>حسين: غانبغيها كما كنبغي ماماها.. </p>
                    <p>نوال: زعما كتبغيني ؟ ومكتضحكش عليا</p>
                    <p>حسين: ربي شاهد اني كنحماق على تراب رجليك.، ماشي غا عليك،،.</p>
                    <p>نوال: حتى انا كنبغيك.. ومرعوبة انك تكون غا كتضحك عليا.. </p>
                    <p>حسين:نتي راكي بنت عمي الهبيلة.. يعني من دمي.. يعني كنخاف عليك بطريقة مضاعفة ..</p>
                    <p>نوال: غاتعاودلي كلشي.. مبقيتش باغا نبقا فدار غفلون.. </p>
                    <p>حسين: كنواعدك.. </p>
                    <p>وصلنا للدار.. ودخلنا.. وهو شاد يدي..مشيت موراه حتى دخلنا لواحد البيت كان كبير بزاف.. وكله كتب .. وكان عامر بشي حوايج اخرى مكنعرفهاش.. </p>
                    <p>حسين: ها فين كنت كنغبر.. مللي مكنتيش تلقايني.. </p>
                    <p>نوال: شنو كدير هنا.. </p>
                    <p>حسين: (تنهد) شنو كندير هنا.. هادا هو لب الموضوع..</p>

                    <h3>الجزء 26</h3>
                    <p>اشارلي على تلاتة دالكتوبة محطوطين فوق بعضياتهم.. </p>
                    <p>حسين: هادي هي الكتب الملعونة.. </p>
                    <p>نوال: محطوطين غا هكا.. مخايفش يجيو يتسرقو؟؟ </p>
                    <p>حسين:طبعا شحال من واحد حاول.. ومنجحش.. غاتساءلي كيفاش منجحش.. وكيفاش كنعرف اصلا انه كاين شي حد باغي يسرق.. </p>
                    <p>نوال: كيفاش..</p>
                    <p>حسين: هه.. قبل منجاوبك على هاد التساؤلات.. خاصني نقولك اولا هاد الكتب شنو فيها.. طول هاد الوقت طبعا قريتهم كلهم.. وقدرت نحللهم كلهم.. هاد الكتب هي لعنة بمعنى الكلمة.. كتحتوي على كاع انواع السحر.. وكاع طرق السحر.. واخطر انواعها.. اللي هي كيفاش تتحكم فالانسان.. وتحولو لمجرد كركوز.. كتحركو نتا كما بغيتي.. </p>
                    <p>نوال: يا لطييف.. وكيفاش هادشي..</p>
                    <p>حسين: هاد الكتب كيعطيك تعاويذ تخليك تتحكم فالجن.. اولا.. وهاد الجن هو اللي كيتحكم فالبشر عن طريق انه يتلبسو.. ويخليه يتحرك بما بغيتي نتا.. هاد النوع دالسحر كيتعطى فيه فلوس صحييحة.. </p>
                    <p>نوال: وشنو علاقة استخراج الكنز..</p>
                    <p>حسين: هاديك حاجة اخرى.. ربما الكنز فعلا تم استخراجو.. من عصور قديمة.. وبقا الكتاب كيغري كاع اللي قراه.. باش يخليه يستخذمو فأغراض شيطانية.. انا مهتميتش بزاف بالكنز،، حيت اغلب اللي ركزو عليه انقلب السحر عليهم.. وولاو عبيد للجن.. وخسرو عائلتهم.. كما وقع لجدي.. </p>
                    <p>نوال: الله يرحمهم.. كمل.. </p>
                    <p>حسين: المهم انا قريت هاد الكتب.. وقريت كتب اخرى.. وقدرت نعرف الميزة ديال هاد الكتب عن غيرها.. يعني فالعادي ساهل تتحكم فالجن.. ولكن علاش هاد الكتب بالضبط.. الميزة انه تعاويذ هاد الكتاب كتتحكم فعشائر دالجن على قدها.. وكتتحكم فملوك الجن واقواهم.. </p>
                    <p>نوال: بورشتيني.. </p>
                    <p>حسين: ايه .. هاد الكتب كيمتد تاريخها لعهد سيدنا سليمان.. وكيكرهوهم الجن بزاف..قبل الانس..يعني شكون يقبل يتحكم فيه الاخر.. هادشي غايخليك تستنتجي اني مرانيش فحرب مع الانس وصاف حتى مع الجن.. حيت حتى شياطين الجن بغاو يتعلمو منو كيفاش يتحكمو فبعضهم وعلاش لا فالانس.. </p>
                    <p>نوال: كاع هادشي؟؟</p>
                    <p>حسين: هادشي سري للغاية.. ونتي واعدتيني انك متقوليها لحتى واحد.. وانا عاودتليك حيت وجودك فحياتي دابا اهم من هادشي كله.. وحبك لا يساوم.. </p>
                    <p>حماريت مللي قالي هاكا وعنقته،. </p>
                    <p>حسين: ماشي هنا ماشي هنا 😂</p>
                    <p>نوال: اوك اوك كمل.. </p>
                    <p>حسين: تلفتيني ههه </p>
                    <p>نوال: صافي كمل ههه</p>
                    <p>حسين: المهم يا لالة.. انا قريت هادشي وحللتو مزيااان وقريت كتب اخرى وعصرت دماغي..ووصلت لانه نتحكم فيهم .. ولكن بلا ميقدرو يآذيو شي حد.. وقدرت نخليهم يحميو جدي فالدار.. ويحميوك نتي حتى مللي كنتي بعيدة يعني قبل متجي عندنا.. ويحميوني انا.. ويحميو الكتب.. </p>
                    <p>نوال: هادشي فشكل.. </p>
                    <p>حسين: هادشي مكيعنيش انه وقعو شي هفوات.. ههه بسبب غيرتي عليك.. صيفطهم يديرو شي حوايج الله يسمحلي.. </p>
                    <p>نوال: هااا... يعني هما.. ماشي كنت كنحلم..</p>
                    <p>حسين: اووف.. متفكرينيش.. انا غيرتي خايبة والله.. وكنت كنحس انه باغي نتطرطق نهار كنشوف شي حد قرب منك.. </p>
                    <p>نوال: تانا كنبغيك وكنغير عليك والله.. </p>
                    <p>قربت منو وتخشيت فيه تاني.. </p>
                    <p>حسين: وماشي هنااااا.. باغية يلبسونا هنا ولا ههههه</p>

                    <h3>الجزء 27</h3>
                    <p>نوال: هههه واااخا..دابا هي نتا كتتحكم فالجنون.. وشنو غادير من بعد.. راك غاتعيش فخطر ديما.. </p>
                    <p>حسين: مزيان مللي سولتي هاد السؤال.. انا دابا خدام على شي حاجة تعكس تعاويذ هاد الكتب.. انا معرفتش واش كاين نسخ اخرى فالعالم منو.. عليها ميمكنش نقطعها ولا نحرقها وصاف ونمشي نتهنى.. خاص ضروري نلقا مضاد ليها.. ويتنشر بشكل كبير.. باش يقدر اي واحد فالدنيا تعرض لتعويذة من التعاويذ ديال هاد الكتاب انه يعتق راسو براسو،، وميوصلش انه يبقى يتعدب وميلقى حل.. الاشكال متعلق فالجانب النفسي كتر.. يعني خاص ندرسو النفسية ديال الانسان.. باش نقدرو نلقاو مضاد من خلال الانسان نفسو.. </p>
                    <p>نوال: نتا عظيم.. وكنبغيك.. </p>
                    <p>حسين: تانا كنبغيك بزااف.. عليها كنقوليك متدخليش فهادشي.. حيت خايف عليك بزااف.. وخايف توقعليك شي حاجة ونموت.. ديك الساعة منظمنش راسي اش غاندير.. غيرتي عليك وخلاتني نولي قبيح.. اش غاندير الى طراتليك شي حاجة اكتر.. غانحرق العالم.. </p>
                    <p>نوال: او او ههه غاتحرق العالم؟؟ </p>
                    <p>حسين: وشنو حسابليك حبي ليك هين؟ </p>
                    <p>نوال: عارفة.. ههه </p>
                    <p>حسين: اجي شكون داك المرا اللي هضرتي عليها فالطبيب؟ </p>
                    <p>نوال(ارتبكت) : ااا.. فكرتيني.. </p>
                    <p>حسين: شكون؟؟ ليمن قلتي انك حاملة؟ </p>
                    <p>نوال: مقلت لحتى واحد.. مللي كنت فالكلية مشيت للحمام.. ولقيت واحد المرا.. بقات تقولي انا غا مسكينة.. ومدويتش.. فالاخر قالتلي متبقايش تنعسي على كرشك.. حيت الجنين كيتخنق.. خلعاتني.. </p>
                    <p>تبدلو ملامح حسين.. وبقا كيفكر.. </p>
                    <p>حسين: عمرك شفتيها فالكلية؟</p>
                    <p>نوال: لا..</p>
                    <p>حسين: خايف لا تكون منهم.. انا غانعرف بطريقتي.. وغانوريها.. </p>
                    <p>نوال: انا متأكدة اني مقلت لتا وحدة اني حاملة.. </p>
                    <p>حسين: (حط يدو على خدي) واخا احياتي.. نتي متشغليش راسك.. غدا عندك شي مادة تاني.. ؟ امتحانك حفظتي شوية؟</p>
                    <p>نوال: لا غدا معنديش.. حتى لبعد غدا.. </p>
                    <p>ابتسم ابتسامة عريضة وشريرة .. </p>
                    <p>حسين: هي اليوما مقصرين؟ </p>
                    <p>نوال: لاا.. نخاف على ولدي.. </p>
                    <p>حسين: مغايوقعلو والو.. باباه هادا.. ولا نتي متوحشتينيش؟ </p>
                    <p>نوال: توحشت العفريت.. </p>
                    <p>حسين: ايوا اجي معايا وانا بنادم،. تجربي تعيشي شوية مع راجل ماشي مع جن ههه</p>
                    <p>نوال: بعد مني.. </p>
                    <p>خرجنا من داك البيت وسد الباب .، </p>
                    <p>حسين: بلاتي نشوفو.. </p>
                    <p>هزني بين بديه بشوية وانا متفاجأة حيت اول مرة يرفعني شي حد من على الارض.. </p>
                    <p>نوال: بشوية.،</p>
                    <p>حسين: شوووت.. خليني نشد الطريق للبيت هه</p>
                    <p>نوال: ناري.. غانطيح.. </p>
                    <p>حسين: مغاتطيحيش.. جدي.. غمض عينيك.. خليني نفشش مرتي.. ونتا سير قلب ليك على شي مرا تتزوجها.. راه مفاتش عليك الحال..</p>
                    <p>جدي: ايوا سيرو الله يعطيكم العقل.. هه</p>

                    <h3>الجزء 28</h3>
                    <p>بقينا مع بعض .. والرومانسية هي هاديك على جهدها.. حتى داني النعاس وانا بين يديه.. </p>
                    <p>فقت من النعاس.. لقيت راسي ناعسة على كرشي.. تخلعت ونضت.. ملقيتش حسين حدايا.. حطيت يدي على كرشي.. خفت وانا نتفكر هضرة السيدة.. كيفاش حتى نعست على كرشي وانا ما موالفاش.. نضت للطواليط.. ملقيت حتى دم.. بقا فيا الوسواس.، واش غايكون مزيان.. مشيت بالزربة حليت الباب على حسين لقيت كتاب فيديه وكيكتب شي حاجة فكتاب اخور.. شاف فيا تخلع.. حط من يديه وجا عندي.. </p>
                    <p>حسين: اش واقع؟؟ </p>
                    <p>نوال: فقت لقيت راسي ناعسة على كرشي..وخفت على البيبي</p>
                    <p>حسين: متخافيش احياتي.. غاتكوني بخير.. مغايطراليك والو.. وراه قالهالك الطبيب.. </p>
                    <p>نوال:ديك المرا.. </p>
                    <p>حسين(قاطعني) : انا غانتكلف.. متخافيش</p>
                    <p>نوال: واخا... انا غانمشي نحفظ شوية.. </p>
                    <p>حسين: كنبغيك بزاف.. </p>
                    <p>نوال: حتى انا.. </p>
                    <p>مشيت حاولت نتهدن واخا كان صعيب عليا...الا انه قدرت نركز.. شديت كتابي ودخلت فالناموسية.. وتكمشت.. حتى داني النعاس.. حلمت بواحد المرا كتغوت بالجهد.. وكتشوف فيا.. </p>
                    <p>المرا: قولي لراجلك يبعد مني.. قولي لراجلك يبعد راه غانقتلو.. ونقتلك ونقتل ولدكم.. قولو يسمحلي.. وغانبعد ليك.. قولو عمري نعاود اني نقرب منك.. بغا يحرقني.. بغا يقتلني.. قولو يسمحلي.. </p>
                    <p>تغلعت وترفعت.. حتى غوتت من نعاسي.. لقيت حسين كيهدن فيا.. </p>
                    <p>حسين: راكي غا كتحلمي.. تهدني.. مكاين والو.. هاكي شربي.. </p>
                    <p>شربت وانا كنهج بالخلعة.. ومازال المنظر ديال داك المرا وهي كتتقطع قدامي.. شفت فيه.. </p>
                    <p>نوال: شنو درتي لداك المرا.، </p>
                    <p>حسين: حلمتي بيها.. </p>
                    <p>نوال: اه.. كانت كتتعدب وتطلب العفو.. </p>
                    <p>حسين: باش تكون عبرة.. لكل من حاول انه يقرب من مرتي.. </p>
                    <p>نوال: انا خايفة.. </p>
                    <p>عنقني وزير عليا.. </p>
                    <p>حسين: متخافيش.. مغايوقعليك والو.. محدك معايا.. </p>
                    <p>نوال: واش غايتزاد ولدنا.. غايتزاد بخير.. </p>
                    <p>حسين: غايتزاد بخير.. وعلى خير.. متخافيش.. انا قريب نكمل.. ونتهناو من هادشي.. </p>
                    <p>نوال: بالصح.. واش قريب.. </p>
                    <p>حسين: اه قريب..متخافيش.. </p>
                    <p>فرحت مللي سمعت هادشي.. وحاولت نفرح ونريح قلبي.. هو كيغيب عليا بزاف وعارفة انه كيركز فداكشي اللي كيدير.. واخا كنخاف بوحدي.. وكنخاف لا توقعليه شي حاجة ولكن هو كيدير كتر من مجهودو باش يوفق بين داكشي وبين حياتنا.. </p>
                    <p>كل نهار كنمشي ندوز مادة وكيوصلني حسين وكيجيبني.. حيت كيخاف عليا.. معرفتش بالضبط من اش.. كملت الدورة العادية.. وتسنيت النتائج.. رجعولي المواد اللولة حيت عارفة اني دوزتهم بالستريس.. ولكن نجحت فالاخرين.. ستنيت الدورة الاستدراكية..حتى وصلات ودرت مجهود اكبر.. حتى خدمت المواد كلها.. وبقيت كنستنى فالنتائج تاني.. حتى لواحد النهار.. محسيتش براسي حتى لقيت راسي كنتمشى فالشارع.. كيفاش وصلت حتى لهنا معرفتش.. كيفاش خرجت من الدار معرفتش.. بالحفا وبالبيجامة.. بحال الى كنت كنحلم وفقت وانا فالشارع..</p>

                    <h3>الجزء 29</h3>
                    <p>ركزت مع راسي بديت كننعل الشيطان.. وكنعلو وكنقرا المعوذتين.. مالي.. اش واقع ليا.، فين انا.. لقيت قدامي واحد الراجل كبير فالعمر.. وخايب فوجه.. باين فيه الشر.. </p>
                    <p>الراجل: اجي معايا.. </p>
                    <p>معرفتش كيفاش دخلت لدارو.. حسيت بحال الى كيتحكم فيا.. </p>
                    <p>نوال: شكون نتا.. وشنو باغي.. </p>
                    <p>الراجل: باغي تجيبي ليا الكتوبة ديال راجلك.. </p>
                    <p>نوال: غانجيبهم.. غانجيبهم.. </p>
                    <p>الراجل: هكاك.. سيري جيبيهم.. </p>
                    <p>خرجت من تما... ومشيت للدار.. بحال شي روبو تماما.. لقيت حسين كيقلب فالدار.. شافني وجا عنقني.. </p>
                    <p>نوال: بغاو الكتب.. عطيني نديهالهم.. </p>
                    <p>حسين: غانقتلهم.. كله الا نتي..بغاو الكتب.. انا نديهالهم.. </p>
                    <p>جلسني وقاس ليا رجليا لقاهم باردين حيت كنت كنتمشى بالحفا.. لبسني صباطي.. ولبسني المونطو.، ومشا دخل هز دوك الكتوبة وخرج عندي.. </p>
                    <p>حسين: اجي معايا... (بدا يهضر بالجهد) وصلو الخبار.، انه اللي بغا الكتوبة.. يجي موراهم.. غايلقاوني فقمة الجبل.. </p>
                    <p>شدني من يدي ومشيت معاه.. </p>
                    <p>حسين: غانساليو من هادشي ليوما.. </p>
                    <p>ركبنا فالطوموبيل ومشينا.. وانا مرفوعة.. ومعارفاش نتحكم فراسي.. بحال شي واحد بين الحلم والفياق.. وصلنا ونزل حسين.. وانا بقيت جالسة كنشوف فيه.. مشا حط الكتب.. فدائرة كبيرة.. وبدا يهضر بواحد اللغة غير مفهومة ليا.. بديت كنفيق.. وكنستوعب.. حسين ديك الساعة كانت باينة الجدية على وجهو.. والغضب فنفس الوقت.. بانلي داك الراجل جا.. ومن جهة اخرى راجل اخور.. ومن جهة اخرى مرا.. كلهم باينة فوجههم انهم مشعوذين متمرسين.. بداو يبانو الاخرين.، بحال الى الجنون وصلو ليهم الخبار،، وكل واحد بغا ياخد لراسو دوك الكتب.. بداو كل واحد كيقول طلاميس بوحدو.. شفت مشهد مرعب قدامي خلاني نتراجع اللور.. وفنفس الوقت نخاف على حسين.. </p>
                    <p>الراجل: عطينا الكتب.. وغادي نقسمو معاك.. </p>
                    <p>المرا: عطينا الكتب.. وغادي نخليوك تعيش نتا ومرتك.، </p>
                    <p>حسين: خودو الكتب.. الى قدرتو تاخدوهم.. </p>
                    <p>خرج من الدائرة.، ورجع اللور.. وهما بداو يقربو.. ولكن وصلو لحدودها ومقدروش يزيدو.. </p>
                    <p>حسين: خلينا نمشيو،، </p>
                    <p>نوال: غاتخليهم ياخدوهم.. </p>
                    <p>حسين: ركبي دغيا.. وغانشرحليك من بعد.. </p>
                    <p>ركبنا ومشينا.. وانا كنشوف فيهم فالمرايا.. كيتقاتلو بيناتهم.. حتى مبقاوش يبانولي.. </p>
                    <p>نوال: عطيتيهم الكتب بسهولة.. غاياخدها واحد منهم.. وقف وشاف فالطوموبيل اللور.. شفت تانا بانولي كتب اخرى.،</p>
                    <p>نوال: هادو شنو.،</p>
                    <p>حسين: هادو هما اللي مطلوبين.. </p>
                    <p>نوال: وكيفاش معاقوش.. </p>
                    <p>حسين: لعبت معاهم لعبتهم.. قريت عليهم تعويذة تشتت انتباههم.. المهم انا بغيت نحرق هاد الكتب حيت مبقا عندي مندير بيهم.،</p>
                    <p>نوال: احسن.. بغيت نتهناو..</p>

                    <h3>الجزء 30</h3>
                    <p>حط حسين الكتب وكب عليهم الكاز.. وشعل فيهم العافية.. بداو كيتحرقو قدام عينينا .. حتى مبقا فيهم والو كاع.. كل ورقة فيهم تحرقات.. وولى غا الرماد..</p>
                    <p>حسين: هادي النهاية ديال هاد الكتب.. خلاص.. ونهاية اللعنة.. </p>
                    <p>نوال: مغانتآذاوش خلاص؟؟ </p>
                    <p>حسين: عندنا الدوا.، خلينا نرجعو للدار.. </p>
                    <p>نوال: واخا.. </p>
                    <p>مشينا للدار وانا مرتاحة نسبيا.. حيت ارتاحيت من الحمل.. </p>
                    <p>نوال: مازال غايعيشو معانا الجنون.. </p>
                    <p>حسين: لا.. سرحتهم كلهم.. وحتا اللي خايب منهم.. بعد مني بعدما حرقت الكتب.. </p>
                    <p>نوال: كنبغيك بزاف.. </p>
                    <p>حسين: خلاص نعيشو حياتنا دابا.. غاناقش الدكتوراه ديالي.. وغادي ننشر سلسلة الكتب ديالي.. والباقي على الله.. </p>
                    <p>نوال: غاتنجح.. انا متأكدة.. </p>
                    <p>حسين: وجودك حدايا هو اكبر مكسب ليا فالدنيا.. </p>
                    <p>وصلنا للدار.. ومشينا لعند جدي.. لقيناه عيان.. </p>
                    <p>نوال: خاص نديوه للسبيطار.. </p>
                    <p>جدي: ميمكنش.. انا نموت فداري. </p>
                    <p>حسين: جدي.. الله يطول لينا فعمرك.. عفاك خلينا نديوك للسبيطار.. غانتهلاو فيك..</p>
                    <p>جدي: سمعني مزيان اولدي.. تهلا فلنت عمك.. ومتخليهاش مغبونة.. عمر تخسر ليها الخاطر.. عتقتيني .. وعتقتيها.. تهلا فيها.. حتى اخر يوم فعمركم بجوج.. ونتي ابنتي.. هادا راه الحسين.. اللي عتقني وحماني.. حيت دكي.. وصلح غلطة درتها انا.. دفعت ثمنها غالي.. </p>
                    <p>بدينا نبكيو بجوج.. </p>
                    <p>نوال: عفاك اجدي.، متخليناش .. بغيت يتزاد حفيدك على يدك.. </p>
                    <p>جدي: حسين.، </p>
                    <p>حسين:(بتأثر) نعام اجدي.. هانا معاك.. </p>
                    <p>جدي: بغيت نقوليك واحد الحاجة.، </p>
                    <p>حسين: قولي اجدي.. كنسمعك.. </p>
                    <p>جدي: انا.. تزوجت واحد الجنية.. عتق جدك.. </p>
                    <p>بقينا كنشوفو فبعضياتنا انا وحسين.. صدمنا.. </p>
                    <p>المهم جدي من بعد داكشي ناض على سلامتو ولا صحيح وفعايل الشياطين باقيين فيه.. حبيبي حسين ناقش الدكتوراه ديالو.. ونشر كتبه.. وبعد داكشي بان فالعالم بزاف دالنسخ من الكتب الملعونة.. ولكن على الاقل.. بكتاب حسين تعتق شحال من واحد.. </p>
                    <p>حسين: شحال باقيلك تولدي.. </p>
                    <p>نوال: شي سيمانة.. </p>
                    <p>حسين: وحاولي على راسك.. متديريش مجهود.. </p>
                    <p>نوال: بالعكس الطبيب قالي باللي خاص نتحرك باش تسهال الولادة.. </p>
                    <p>حسين: انشاء الله ولدنا يتزاد على خير.. </p>
                    <p>وصل موعد الولادة.. وولدت بخير.. ولدي ماشاء الله عليه.. تزاد زوين.. وجدي ولى هو اللي مقابلو.. ومكيخلينا حتى ناخدوه.. </p>
                    <p>حسين: عمري..دابا نقدرو نعيشو حياتنا.. لا تابع لا متبوع.. </p>
                    <p>نوال: نقدرو اه.. ههه</p>
                    <p>حسين: كنبغيك.. </p>
                    <p>نوال: وتااانا كنبغيك.. </p>
                    <p>فقت واحد النهار.. كنسمع شي حس.. نضت وخليت حسين ناعس.. خفت اش هادشي.، بقيت تابعة الصداع لقيتو جاي من واحد البيت.. الاضاءة فيه خافتة.. قربت وانا نلقا الشموع فالارض.. وجدي فالبيت كينقز وكيقول شي طلاسيم.. </p>
                    <p>جدي: اوبالا.. بالا.. بامبا.. ميووولاااادي.. </p>
                    <p>حسين: (بالحس)فين مشيتي.. </p>
                    <p>نوال:(شهقت) خلعتيني.. </p>
                    <p>حسين: اش هادشي كيدير.. </p>
                    <p>نوال: جدك مناويش يتهنى.. حتى يردنا انا وياك عفاريت.. </p>
                    <p>حسين: هادي طقوس الطلاق.. واقيلة كيتطلق من الجنية(حبس الضحكة) </p>
                    <p>نوال: سير خلينا نرجعو للبيت.. قبل ما يمسخنا.. ههه.. </p>
                    <p>وهنا سالات قصتنا.. وعاشو فتبات ونبات..</p>
                </div>
            </div>
        </div>
    </main>

    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>