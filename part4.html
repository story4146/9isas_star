<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#بنت_الدوار - الحلقة 4</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
          
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>#بنت_الدوار - الحلقة 4 والأخيرة</h2>
                <div class="story-meta">
                    <p>تأليف: دودي العيساتي</p>
                </div>
                <div class="story-content">
                    <h3>الجزء 16</h3>
                    <p>ناضو يطلو ..بانت ليهم وحدة مع العيالات مجموعين وكيسلمو عليها ... شهد: شكون هاد المرا .. بهاء:(بهدوء) ختي ..حسناء.. شهد: نمشي نسلم عليها .. بهاء: بلاتي ..تا تمشي معايا .. دخلو بدلو حوايجهم وشد فيدها وخرجو ...شافت فيهم حسناء وكيفاش شاديين يدين بعض ..مشا بهاء عنقها .. بهاء: ختي..لاباس عليك .. حسناء : توحشتك اخويا .. تسالمو وقربات منها شهد فرحانة..وسلمات عليها ...ورجعات حدا بهاء اللي بقا كيسول ختو وكيهضر معاها ويسول على احوالها..دوزو وقت وتجمعو للغدا وتغداو وكملو ...وناضو ..مشات شهد كتهضر مع ماماها ..حتى عيطات ليها حسنا .. حسنا: صاوبيلي واحد الكاس دالقهوة.. مشات شهد وهي فرحانة وقادات القهوة وجابتها فالصينية ليها ..مع كيشوفها بهاء تعصب ... بهاء:(غوت) شهد ... تفزعات حيت عمرها شافت بهاء معصب ..موالفة كتشوفو مهدن .. جا هو عند حسناء ... بهاء: لاش مسخرة مرتي ..واش مبانتش ليك من غيرها ..الدار عامرة خدامات.. حسناء: تهدن ..انا مازال مولفتها..شفتها واقفة بيناتهم حسابلي وحدة منهم.. بهاء:(وجه كلامه لشهد) زيدي قدامي .. شدها من دراعها وداها لبيتو ..حسناء حطات رجع على رجل وبقات كتضحك بخبق .. فالبيت دخلو بهاء وشهد اللي كانت مخلوعة .. شهد: والله مدرت شي حاجة خايبة ... بهاء: شهد نتي مرتي انا...علاش كتهبطي من قيمتك قدامهم..علاش كتعطيهم فرصة علاش ... شهد: سمحلي ..مقصدتش (حطات يديها على وجهها وبدات كتبكي) بهاء: (تأثر) صافي احبيبة صافي ..سمحيلي غوتت عليك ...صافي عفاك متبكيش.. بقات كتنخصص وهو يعنقها .. بهاء: عفاك صافي متبكيش ..دموعك غاليين ..شوفي ..اجي جلسي نشرحليك .. جلسها وهي دموعها كيقطرو وكتنخصص بحال شي درية صغيرة.. بهاء: دابا حسناء ..انا عارف دارتها بالعاني ..باش غا تذلك ..وانا هادشي مرضيتوش ..عفاك صافي .. شهد: سمحلي نتا ..انا باغا نرضيك .. مبغيتش نعصبك .. بهاء: الى بغيتي ترضيني ..خاصك تديري حاجة وحدة .. شهد: اللي بغيتي نديرو ..انا عاد حسيت راسي عايشة ومرتاحة ..مغاديش نخسر ليك خاطرك ... بقا كيدوز يدو على خدها يمسح دموعها .. بهاء: شهد ..انا بغيتك تكوني مرتي ديال بالصح .. بقات كتشوف فيه بعينين كيلمعو وحركات ليه راسها بالايجاب..ابتسم وفرح داك الساعة ..حيت واخيرا شهد غاتكون مرتو وديالو ديال بالصح .. حسناء كانت فالخارج ..كتضحك مع امها وعيالات باها .. الضاوية: دخلتي مجهدة .. حسناء: غا صبرو عليا ..تا نفرجكم ..لا مصيفطت هاد تريكة السعاية فابور ..منكونش انا حسنا ..مزيان تبارك الله خاشيين راسهم معانا..واكلين شاربيين ..فابور..وبغا يديرها علينا لالة.. مزيان تبارك الله .. بقات كتبلاني عليهم اما شهد كانت بين يدين بهاء نسات احزانها وماضيها الاليم .. كان جمرة فقلبها كيحرقها كلما تنفسات ..</p>
                    <h3>الجزء 17</h3>
                    <p>شهد: بهاء... بهاء: حياتي .. شهد: واش سامحتيني... بهاء: طبعا ..نتي اللي سامحيني حيا غوتت عليك.. شهد: معليش ..يالله غانوض .. بهاء: بقاي معايا شوية.. شهد: ولكن ماما وبابا غايبقاو بوحدهم ..مكيعرفو حد فالدار ..وراك شفتي تا واحد مكيحملهم ... بهاء : واخا احياتي غا متعطليش عليا ... ناضت شهد وخرجات عند والديها ..وبقات معاهم حسناء كتشوف فيها بنص عين محاملاهاش ..حيت شايفاها زوينة وعاطية للعين وشايفة خوها كيفاش طايح فيها ..دوزات حسناء شي ايامات ومشات من تما ..اما بهاء فعايش حياتو هو وشهد بسعادة مطلقة وكيحبو فبعض ..هي ولات كتبغيه..وولفاتو ..اما عيالات الاب مزال متقبلوها ومكرهوش لو انها كانت تحت رجليهم ولكن هي مايلة لنجية..العدو اللدود ديالهم ...واحد النهار بقاو جالسين .. شهد: قنطت .. نجية: ايوا خرجي شوية ..راه الجو زوين والشجر منور دابا ..سيري قطفي شوية دالعنب هادا وقتو ...دي معاك البنات.. سالو ريوكها ..وناضت دغيا .. شهد: اه العنب بغيتو ... مشات كتجري وكتضحك مع البنات وخداو سلة ..تا وصلو لبلاصة العنب وبقاو كيقطفو وكيضحكو..كانو فالجوار بزاف دالخداما ..كيقطفو وكيعمرو ..وهي كاع مردات ليهم البال ..حتى شافت جوج بالقرب ..طلعات راسها مجات عينها غا فيه ..هو نفسه ..اللي دمر حياتها ..واللي تسبب بتعاستها وقتل جنينها ..محساتش براسها ...حتى بدات تغوت بكل ما فجهدها جاتها هيستيرية ...بنات نجية خافو ..ومشاو كيجريو اما هي بقات فبلاصتها وجاتها هيستيرية ...هو جا يهرب مالقاش كيفاش حيت البيبان مسدودين .. دخلو البنات مخلوعات للدار متلاقاو غا بهاء ...قالوليه راه شهد معرفو مالها مشا كيجري ..لقاها كتغوت وقربب تسخف والعمال كيقربو منها بغاو يعرفو مالها ..بعدهم كلهم بالاعصاب .. بهاء: بعدو منها ..بعدو ..شهد ..شهد حياتي ..تهدني انا معاك ..انا معاك ..انا معاك ..قوليلي مالك ..واش قربليك شي حد ..غاندبحو .. هي عينيها كانو حومر وكترعد وغا لقات بهاء شدات فيه وخشات فيه راسها ومقداتش تهضر..حاول يهدنها ..تا لقا العائلة كلها حواليه ..كلهم مافهمو فيها والو ... شد فيها ودخلها للدار..وداها للبيت ..وبقا معاها معنقها تا تهدنات ولكن مقدراتش تدوي وتقول مالها ..داك الكابوس رجع ليها تاني ..قريب ليها ..في اي لحظة يدخل عليها ..مبقاتش حاسة بالامان ..بقات شادة فبهاء وكتنخصص ... بهاء: خالتي نجية ..عفاك ..وصي شي حد يمشي يعيط للطبيب ..انا مغانخليش مرتي فهاد الحالة ... نجية: واخا ..غانمشيو نجيبوه ..لا حول ولا قوة الا بالله ..انا سولت البنات قالولي كانو عاديي وكيضحكو وباللي موقع والو ..فجأة بدات تغوت .. بهاء: اكيد رجع ليها الخوف ..هي كتخاف من برا ..حتى مني تلاقيتها اول مرة هكا وقع ليها ... فمكان اخر كان داك بنادم مهازاه ارض وخايف ..مشا عند رئيس الخدم  الرجل: سيدي ..بغيت خلاصي ..خاصني نمشي .. رئيس الخداما: وعلاش .. الرجل: حيت وقعات شي حاجة لعائلتي ..خاص نمشي عندهم دغيا ..</p>
                    <h3>الجزء 18</h3>
                    <p>رئيس الخداما: نتا عارف باللي هادشي مكيعجبناش ..النهار اللول علمناكم انكم الى بديتو الخدمة مكاينش توقف ..والحاج مكيعجبوش هادشي ..جيب شي حد اللي يخدم بلاصتك ..وسير فحالك .. الرجل: فين غانلقاه ... رئيس الخداما: الى مكاين حد رجع تخدم ولا مغايعجبك حال .. رجع وهو خايف وحاني راسو ..منين خرجات داك البنت تاني ..دوز خوف كبير حيت فداك الوقت عيا يتخبا لا يلقاوه ناس الدوار ..حيت وصلو الخبار انهم كيقلبو عليه ..وانه البنت مزوجة ..وكان باغي داوود يقتلو .. فالبيت ديال شهد جا الطبيب وفحصها .. بهاء: دكتور ..عاونها ...بغيت الضحكة ترجع ليها ..هي خايفة بزاف ..باينة تخلعات.. الطبيب: متخاف من والو ..هادشي كيوقع مع الهرمونات .. بهاء: لا ماشي عادي ..هي عندها خوف مرضي .. الطبيب: السي بهاء ..الف مبروك ..مرتك حاملة.. بهاء بحال الى صرفقتيه ..تصدم ..ومعرف باش تبلى .. بهاء: شنو؟ واش .. الطبيب: (ابتسم) تهلا فيها ..انا غانبقا ندوز عندها مرة مرة نطمئن عليها ... بهاء تصدم وبقا شحال كيشوف ومعرفش يفسر حالتو ..قرب منها وبقا كيشوف فيها ..متيقش راسو ..دابا هاد الملاك غاتولد ليه بيبي ..ابتسم وباس راسها ..وهي حلات فيه عينيها اللي كانو عامرين دموع ..شافت حواليها لقات راسها فبيتها وحداها بهاء كيضحك..ناضت جلسات وكتشوف حواليها.. شهد: بهاء ... بهاء: حياتي ..انا فرحان بزاف  .. شهد: انا خايفة .. بهاء: عرفتي شنو قالي الطبيب ..قال انك حاملة .. شهد تصدمات وخرجات عينيها فيه .. بهاء: حياتي متخافيش ..انا معاك... فجأة تفكرات شنو وقع ليها..نهار عرفات حملها المرة اللولة ..وكيفاش تحولات الفرحة لجحيم مكيتسالاش ..بقات كترعد وكتبكي .. بهاء: حياتي تهدني ..عفاك متبكيش ..قوليلي مالك ..واش مباغاش تولدي معايا.. شهد: انا خايفة بزاف ...مبغيتش يقربو ليا من ولدي ولا بنتي ...خايفة يقتلوه ليا تاني .. بهاء: تواحد مغايقرب ليه متخافيش ..تا واحد مدام انا قريب ليك ..معندك مناش تخافي ... شهد: بهاء ...كاين هنا ..قريب مني ..غايقتل ليا ولدي تاني..غايقتلو.. بهاء: شكون كتقصدي ..شكون يقدر يقرب ليك ولا لولادنا وانا كاين.. شهد:هو..داك الراجل ..اللي ضيع ليا حياتي ..اللي قتل ليا ولدي ..اللي قتلني .. بهاء: كتقصدي...كاين عندنا هنا؟؟ فين ..شكون هو ..انا غاناخد ليك حقك منو ..  شهد: انا خايفة بزاف..هو من الحصادة..كان عند الدالية الصبح.. غاتنوضي معايا..انا غانجمعهم كلهم ..يوقفو قدامك...وغاتوريني شكون فيهم..غندمو على النهار اللي فكر فيه يمد يدو على بنت ويتعدا عليها...نوضي... شهد: انا خايفة..منقدرش نشوفو قدامي... بهاء: واخا شوفي خاص نعرفوه ...غانوقفو بعيد انا ونتي ..غاندوز قدامك تلاتة تلاتة..ونتي وريني شكون هو... شهد: واخا.. بهاء: انا غانعيط للرئيس ديالهم..</p>
                    <h3>الجزء 19</h3>
                    <p>ناضت معاه وهي خايفة ...هو وصى رئيس الخدم يدوز ليه الحصادة تلاتة تلاتة..ومشا هو وقف حداها ..بداو يدوزو هما كانو كتار..وبقات تشوف ..حتى داز الصف اللي كان فيه هو ..شدات فدراع بهاء وزيرات عليه ..وحنات راسها على كتفه بهاء: شكون فيهم.... شهد(برعب) اللي لابس الخضر ... بهاء: غانتكلف بيه ..متخافيش ..(باس يديها واشار لوحدة من المساعدات توقف معاها) مشا عندو وشدو وضربو قدامها ..وطلب منهم يديوه يحبسوه...رجع بهاء عند شهد اللي كانت كترعد... بهاء: اقسم بالله تا ناخد ليك حقك منو..صبري..وتهدني على قبل ولدنا ..غاتكوني فأمان ..تيقي بيا ... شهد: انا خايفة... بهاء : متخافي من والو ..خلينا نفرحو ..غايكون عندنا بيبي ..انا وياك.. ضحكات وهي كترعد وحركات ليه راسها ... شد فيها وكيحاول عليها ودخلها للدار امام انظار الجميع ..مصدومين خصوصا انهم شافوه شنو دار  لداك الراجل..وشافوه كيفاش تبدل مع شهد وكيفاش حريص عليها ..وصلو للدار لقاو باه كيستنا فيه .. الاب: اش هادشي سمعت ..واش بالصح ..غاتولد ليا حفيد... بهاء: اه الحاج ...شهد حاملة ..حنا فرحانين بزاف بهادشي.. الاب: هادا نهار كبيير..انا فرحان ..سمعوني مزيان ..ايلا توحمات على اي حاجة جيبوهالها فينما كانت..وترتاح مزيان باش تولديلنا الولد ..اللي غايهز اسمي واسم باه .. بهاء: حتى لو كانت بنيتة الحاج ..غانحماقو عليها.. الاب: غايكون دري .. شافو فبعضياتهم ..وحاول بهاء يلطف الجو .. بهاء: انشاء الله..اللي بغاها ربي هي اللي غاتكون .. شد يد شهد ومشاو دخلو لبيتهم ... شهد: باباك باغي ولد ...شنو غايوقع الى ولدت بنت؟  بهاء: مغايوقع والو ..نتي ديها فصحتك وصاف ..هادي اهم حاجة عندنا هاد الساعة ومتفكري فوالو ...هانا خارج..رتاحي.. حركات راسها ليه ..وهو خرج اكيد مشا عند هاداك المجرم .. شهد شافت نجية اللي دخلات عندها كتضحك وموراها امها .. نجية: شفتي الحاج شحال فرحان .. شهد: قوليلي ..شنو غايوقع الى ولدت بنت ... نجية: احم..احسن حاجة تولدي دري .. شهد: شنو ندير... نجية: ستناي نشوفو مني يتزاد...ولكن الحاج راه باغي دري ..يعني ...كلنا مللي ولدنا البنات قلب وجهو علينا...وراكي شايفة ..تزوج وعاود ..بلا اللي طلقهم .. شهد: (بانفعال)ممكن يخلي بهاء يطلقني ... نجية: بهاء مغاديش يفرط فيك...ولكن ممكن يبزز عليه يتزوج وحدة اخرى ..ممكن يجيبهاليه هو بنفسه .. حزنات شهد وجاوها الدموع ...اما امها ونجية خرجو وخلاوها ..هي حاولات تنعس ولكن مقداتش ..كأنه كتشوف ان وجودها مؤقت فهاد البلاصة  ..وانه بمجرد ماغاتولد غايجريو عليها..وغايبعدوها من بهاء اللي لقات معاه الامان ..وحتى الحب اللي كانت افتقداتو ..جا بهاء وبقا يدوز على راسها ويقيس شعرها ..حتى ناضت وهي حانية راسها ..طلعو بيدو ..وشاف فيها مستفسر .. بهاء: مالك ..علاش كتبكي .. شهد: حيت غادي تطلقني الى ولدت بنت ..باك مغايحملنيش.. ضحك بهاء لا اراديا من براءتها ومن طريقتها فالهضرة..</p>
                    <h3>الجزء 20 والأخير</h3>
                    <p>شهد: علاش كتضحك.. بهاء: واش انا تزوجتك على قبل الولاد باش نطلقك ..هاداك هو النهار الكبير الى ولدتي فيه بنت ليا ... شهد: ولكن باباك ... بهاء(قاطعها) : بابا كيقلب على رضايا ..وهضرتي هي اللي غاتكون ..كون هضرتو كتمشي عليا كون راه كاع متزوجتك ... شهد: اه بالصح.. بهاء: وتهلايلي فصحتك ..هادا هو المهم عندي دابا .. شهد: واخا .. فعلا رجعات البسمة لوجه شهد بعدما طمأنها بهاء اللي ولى داير جهدو باش ترتاح هي ..وباش تفرح ومتحزنش ..وباش اللي حملها يدوز بخير..وفعلا بدات كتكبر الكريشة ..والاب  ديال بهاء كيفقص فيه بهاء مللي كيقولو راه هاد الكرش ديال حبيبة باباها ..اللي غاتكون مفششة وحبيبة جدها ..حتى ولى تا هو متقبل الموضوع ..وكيواعد بهاء انه غايتهلا فيها ..حتى وصل نهار الولادة ..جابو احسن قابلة..ولدات شهد ..اللي جابت البشرى ..ولدات دري ..اب بهاء معرف باش تبلى غادي فالدار وكيغوت بالفرحة ..وهو كيشوف نسله كيتمدد..اما بهاء بقا شاد فيد شهد وكيطمئن عليها .. شهد: واش ولدي بخير.. بهاء: اه بخير ..طمنيني غا عليك نتي احياتي ..انا كنحماق عليك ..وكتهميني نتي اكثر من اي واحد فالدنيا... مدولها ولدها وعنقاتو ... شهد: بهاء...شوف..انا ولدت ولد .. بداو كيبكيو بجوج حيت هادا قطعة منهم بجوج بيهم ..وثمرة حبهم .. اما عيالات شيخها مكانوش حاملين الوضع حيت بالنسبة ليهم شدات كلشي ..وولات هي الكل فالكل فالدار مدام ولدات الدري ..شهد كان اخر همها هو هادشي ..كان كيهمها ولدها وراجلها ..ولات بخير ودار ليه اكبر سبوع ..كلشي ولى يهضر عليه ورفعات راسها ..هادا عوض من الله ليها ..لكاع داكشي اللي داز عليها .. شهد اللي كانت كتتمنى غا بيت صغير ..اهي ولات لالاهم ..وام الولد ..غا بنيتها ..عاشو مرتاحين وكلشي داير ليها الحساب ..وحملات بعد عام تاني ..وولدات توام ..تا هما كانو فعيون جدهم وباهم ..اما شهد فعاشت الحب اللي تمناتو ..ومشا الخوف من قلبها ..حيت ربي عوضها ببهاء   الراجل اللي عمرها حلمات بيه ..دودي العيساتي</p>
                </div>
                <div class="story-navigation">
                    <a href="part3.html" class="prev-part">الجزء السابق</a>
                    <a href="index.html" class="next-part disabled">النهاية</a>
                </div>
            </div>
        </div>
    </main>

    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>