<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#قلب_من_جليد - الحلقة 3 والأخيرة</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>#قلب_من_جليد - الحلقة 3 والأخيرة</h2>
                <div class="story-meta">
                    <p>تأليف: فاطمة اليوسفي</p>
                </div>
                <div class="story-content">
                    <h3>الفصل 12</h3>
                    <p>حبيبات العرق تحطو على جبينه .. لون وجهه رجع قاتم .. حتى من عينيه تلونو بالغضب .. شدها من يديها بعنف فنفس اللحظة .. فحال اذا مامصدقش شنو كتخرج من على لسانها ..</p>
                    <p>سفيان: شنووو هاد الزبل لي كتقولي فيه ؟ شنو كتخربقي نتي ؟</p>
                    <p>حيدات يديها بهدوء .. وكتزيد تأكد على كذبتها ..</p>
                    <p>منال: كنقول لك الصح .. ماكنكذبش ..</p>
                    <p>قرب منها .. وتكلم بخشونة ..</p>
                    <p>سفيان: هاد اللعب الباسل غانهرس لك عليه داك الفم .. (أكمل بشراسة كثر من الأول) قلت لك كتعمدي تحرقي فيا الدم .. من اش مصنووعة نتي ؟</p>
                    <p>واخا كانت كترجف .. ثبتات راسها .. زمرديتيها غلفهم البرود أكثر .. وبوجه رخامي ردات عليه ..</p>
                    <p>منال: بغيتي تهضر مع بابا نعطيك رقمه وهو غايأكد لك .. ماعندي علاش نكذب عليك.</p>
                    <p>غيرة قاتلة .. كانت كتسري بين دمه .. كتحرق كل جزء منه .. تشنج فكه وعضلات صدره .. كانو الدليل على شنو كيعاني منه .. جاوبها بأمر ..</p>
                    <p>سفيان: غاترفضي ..</p>
                    <p>حركات راسها بنفي ..</p>
                    <p>منال: ماغانرفضش .. ماشي نتا لي غاتفرض عليا شنو بغيت ..</p>
                    <p>زير على قبضته .. حتى بياضو مفاصل يديه ..</p>
                    <p>سفيان: ينعل طواسلك .. غاتقووولي لا هي لااا .. والواليد ديالك أنا غانهضر معه ..</p>
                    <p>عقدات بين حاجبيها بغضب ..</p>
                    <p>منال: ماتخسرش معايا الهضرة .. انا ماشي بنت الزنقة .. وعلاش غانرفض .. شنو المميز فعلاقتنا باش نقول لا ؟ وعاد هو جا قبل منك ..</p>
                    <p>بسخرية رد عليها ..</p>
                    <p>سفيان: قبل مني ؟ ياكما قبل شي عشر سنين مثلا ؟</p>
                    <p>زفر هواء حار بين فمه .. مشبع بالغضب .. انكسار .. ! خيبة أمل .. ! غضب بارد .. جمر اسود محترق وجامد فالوقت ذاته ! داكشي لي شافت فعيونه ..</p>
                    <p>كيفاش كان باغي يقول لها كلشي وهي دابا كتجلد ذاته بهاد الطريقة .. بدون رحمة وكتعمد ذلك ! كتورك على الجرح بقسوة .. قاع داك الغضب رجع شيء بارد كيزحف على ضلوعه ويقيد لسانه بين فمه .. ابتلع طعم الصدأ لي فحلقه .. وخرجو الكلمات من جوفه بمرارة ..</p>
                    <p>سفيان: بصح شنو المميز ؟ من غير أنا تابعك فحال شي حمق .. ونتي مامسوقاش .. كتعمدي تلعبي على الوتر الحساس وتقتليني بك ..</p>
                    <p>تأنيب الضمير غلبها .. ندمات علاش فكرات فهادشي .. وعلى تسرعها .. ولكن قلبات جوابها ..</p>
                    <p>منال: انا ماشي لعبة قلتها ليك باش تملكها .. والحاجة لي ماكتجيش بالخاطر ماكتجيش بزز .. شفتي شحال كيألم الامر ملي يتاخذ شي حد القرار ف بلاصتك بلا ماياخذ رأيك ..</p>
                    <p>ضربات جانب صدره .. بلا مايتحرك .. كان غير كيشوف فيها بنظرة مامفهوماش ..</p>
                    <p>منال: حتى السمعة ديالي ماهتمتيش بها .. من نهار العيد ميلاد حتى حولتيني لمكتبك ... ولا كلشي كيهدر عليا خايب .. ونتا دابا فتحتي لهم المجال فين يزيدو يهدروو ..</p>
                    <p>بقلب جامد كل حرف كان كيدخل فحال الحجارة ويرشقه من الداخل .. وبصوت جاف هاد المرة رد عليها ..</p>
                    <p>سفيان: شنو بغيتي ؟ بغيتي نبعد عليك بمرة ؟</p>
                    <p>شي حاجة ضاقت بين حلقها وجوفها وهي كتسمع كلامه بهاد الجفاف ..الشيء لي خلا .. الصوت ماقادرش يخرج بين حلقها .. همسات بين انفاسها بدون مايسمعها ..</p>
                    <p>منال: "قولها .. قل كنبغيك .. واقسم بالله غانعتذر حيت كسرت قلبك .."</p>
                    <p>كمل بسخرية ملي شافها مارداتش عليه ..</p>
                    <p>سفيان: ولا خايفة على مشاعر شي حد فالخدمة مثلا ؟ شي معجب اخر ..</p>
                    <p>فتحات خضرواتيها بذهول .. وبدهشة ردات عليه ..</p>
                    <p>منال: أنا ماشي رخيصة .. ماشي من حقك .. فكل فرصة كتحاول تفرض عليا كلامك ..</p>
                    <p>زير على قبضته .. وهمس ..</p>
                    <p>سفيان: شكون قال نتي رخيصة ؟؟ .. مصرة ديما تحولي الامور ل شنو كيفسرها لك عقلك .. صدقا مليت من هاد اللعبة ..</p>
                    <p>زفر بغضب .. ونبرته باهتة كانت هاد المرة ..</p>
                    <p>سفيان: كنت كنقنع راسي أنك نتي صالحة لي . ويمكن كتحسي بهادشي لي كنحس به ... مع الوقت نقدر نذوب داك الثلج لي فصدرك .. ولكن بغيتي غير تكذبي باش تزيدي تسممي دمي .. وكاتقولي لا غير ضد فيا .. ماشي حيت نتي mاباغياش .. ولكن كتلقاي الراحة ونتي كتعذبي فراسك (ضرب جهة صدره وأشار لجانب راسها) وهاد القلب غانحرق طواسل مو قبل مايرجع لعندك مرة أخرى .. قلبك بارد وديما غايبقى هكاك ..واخا فهمت هادشي معطل ..</p>
                    <p>بلعات ريقها .. وتمتمات ..</p>
                    <p>منال: اا . امم</p>
                    <p>فنفس الوقت جرها كتعثر امامه وغلق السيارة عليهم .. كان كيسوق بيديه بزوج .. بلا مايعطيها الفرصة فين تزيد تتكلم .. مفاصله بياضو .. ووجه اصبح قاتم .. الهوا الحار لي كيزفره من فمه شعل العافية بين عقلها .. ندمات وندمات بزاف .. يمكن على داك الجرح الغائر لي تسببات فيه ..</p>
                    <p>وقف قدام باب منزلهم بلا مايكلمها .. حتى شافها تتعطلات مانزلات عاد زير على سنانه بعصبية ..</p>
                    <p>سفيان: نزلي ..</p>
                    <p>ردات عليه بندم ..</p>
                    <p>منال: سفيان أنا ..</p>
                    <p>سفيان: نزلي .. نزلي فحالك ماباغيش نغلط فيك هاد المرة .. وماباغي نسمع حتى تبرير ديالك ..</p>
                    <p>فتحات الباب ولكن قبل ماتغلقو قال ومقلتيه النجلاوين مباشرة كيحدقو فخضرواتيها باستهزاء ..</p>
                    <p>سفيان: ملي تبغي تكذبي هاد المرة .. وتهرسي قلب شي حد .. تعلمي تخلي عينيك يتافقو معك على الكذبة ..</p>

                    <h3>الفصل 13</h3>
                    <p>ماعرفش كيفاش دوز ليله .. النوم ماطاحش فعيونه .. من غير داك الوجع لي لاصق فذاكرته وفروحه .. كينهش فيه بدون رحمة .. ! جلس فمكتبه .. كيحاول يصحصح مع الكاس د القهوة لي قدامه بدون فائدة .. كل مرة عقله كان كيغيب فيها .. ويغرق فبحور التفكير .. فقد نفسه ف امرأة .. ماكانت سوى سيف حاد ذبحه ببطئ وقسوة .. !</p>
                    <p>سمع الباب لي تحل .. ودخلات بصوت حذائها المميز .. ورائحة العسل لي ديما سابقاها .. صوتها المبحوح هو لي وصله ..</p>
                    <p>منال: صباح الخير ..</p>
                    <p>شاف فمقلتيها مباشرة .. منفوخين وحمرين .. باينة الليل كله كتبكي .. باقي نفس الشيء كيزلزو كيانه بأكمله .. ضحك فنفسه بمرارة .. يمكن غير كيتوهم .. ماردش عليها .. عينيه كانو على الورقة لي فيديها ..</p>
                    <p>منال: بغيتك تفسخ العقد د الخدمة .. (مدات ليه الورقة) وهادي استقالتي وقع لي عليها ..</p>
                    <p>هز الورقة بكل برود ونطق بتأني ..</p>
                    <p>سفيان: شحال ونتي خدامة هنا ؟</p>
                    <p>قلبات وجهها عاد تكلمات ..</p>
                    <p>منال: نتا عارف شحال ..</p>
                    <p>رد عليها بدون تعبير .. والجمود على رواق ملامحه ..</p>
                    <p>سفيان: ماشي من اختصاصي نعرف كل موظفة هنا وقتاش دخلات .. ولا شحال دوزات معانا ..</p>
                    <p>زفرات بصوت مسموع .. وبلا ماتزيد أكثر ..</p>
                    <p>منال: ربع شهور ونص تقريباً ..</p>
                    <p>نفس الورقة شدها بين يديه .. شاف فيها .. وقطعها على زوج بكل هدوء ..</p>
                    <p>سفيان: ملي تفوت ست شهور ويسالي العقد .. داك الوقت سيري فحالك ..</p>
                    <p>زمرديتيها بان فيهم التعجب .. بصعوبة نطقات ..</p>
                    <p>منال: علاش كتخلط بين الخدمة والحياة الشخصية ؟</p>
                    <p>بلا مايهبط عينيه على وجهها .. خرجو الحروف من جوفه جافين ..</p>
                    <p>سفيان: وحيت ماكنخلطش بيناتهم .. داكشي علاش نتي مازال هنا .. وغاتكملي خدمتك .. حتى تسالي ست شهور ..</p>
                    <p>رجع يشوف ف الملفات لي قدامه .. وتجاهلها .. اضاف تحت سنانه ..</p>
                    <p>سفيان: سيري لخدمتك .. والايام لي غبتي فيهم غايتيحدو من حسابك .. وأي تأخير ممنوع عليك .. وملي يسالي هاد الشهر ونص داك الوقت ديري لي يعجبك ..</p>
                    <p>اربع ثواني.. ورفع عينيه على أمل يلقاها تبخرات لبلاصتها .. ولكن كانت باقي واقفة .. كتحدق فيه بتردد .. بلع طعم المرورة لي فحلقه ..</p>
                    <p>سفيان: مازال كاينة شي حاجة ؟</p>
                    <p>رفعات وجهها بكبرياء ..</p>
                    <p>منال: خصك تخرج برا وتقول أنه داكشي لي قلتي ماكاينش ..</p>
                    <p>بركاء ثائر فصدره وبين ضلوعه .. قال بفظاظة ..</p>
                    <p>سفيان: خرجي نتي برري لهم .. على كل حال نتي بارعة فالكذوب .. وحتى حد مايقدر يوصل لك .. تقدري تفكيها غير بوحدك ..</p>
                    <p>ردات بصوت مخنوق ..</p>
                    <p>منال: انا ماشي كذابة ..</p>
                    <p>عض على فمه بعصبية .. ولكن هدأ راسه فاخير لحظة ..</p>
                    <p>سفيان: ماشي هادشي لي حاولتي تبيني كل مرة .؟</p>
                    <p>بؤبؤ عينيها تحرك بعنف .. وبريق شفاف ظهر فيهم .. فحال اذا مدمعين .. بان ليه حلقها تحرك بصعوبة .. تراجعت لمكانها بصمت قاتل .. عرف راسه زاد فيه .. فؤاده تزير ..ندم علاش تسبب يبكيها واخا ماهبطوش دموعها .. المهم أنه كان السبب !</p>
                    <p>اربع ساعات مرو وهي فالجحيم .. بين سندان الصبر ومطرقة نفاذه .. كتحاول غير تنفس كثر باش مايهبطش داك الماء لي لاصق تحت جفونها وتفضح راسها .. الليل كله وماقدروش يساليو داك الدموع .. كل مرة كتشوف لجيهته كتلقاه مشغول .. وغير كيزفر بنفاذ صبر ..</p>
                    <p>لصقات فالكرسي ديالها ملي شافته قرب منها .. حتى خرجو الحروق بين حلقه عاد تنفسات مزيان ..</p>
                    <p>سفيان: من دابا نص الساعة نبغي هادو يكونو مسالين ..</p>
                    <p>شدات من عنده الملف لي عطاها ..</p>
                    <p>منال: ولكن هادشي ماشي انا لي كنخدمو ماشي أنا لي مكلفة به ..</p>
                    <p>خلاها حتى سالات عاد هضر بدون تعبير ..</p>
                    <p>سفيان: غاتخدميهم واخا هكاك .. جهان غايبة .. وماكاين حتى حد من غيرك كيفهم شوية فالحسابات ..</p>
                    <p>منال: واخا</p>
                    <p>هزات راسها بصمت .. وشدات على القلم لي فيديها .. بعد زفرة طويلة .. كتحاول تخرج فيها داك الآلم لي كينهش فوسط صدرها .. فاتت ساعة والزيادة وفكل مرة كانت كتحاول دير شي حاجة .. التركيز كيضيع منها .. مرة بعد مرة .. حتى ولاو الدموع كيطيحو حتى هما .. فحال اذا معاندين مع بعضياتهم .. وحدة كتسبق الأخرى .. حاولت توقفهم ولكن والو .. كان داكشي لا إرادي .. وذكريات البارح كيرجعو معها فحال الما الحامي كيتكب على ذاتها كلها .. زيرات على راسها بيديها ..</p>
                    <p>حساته دخل للمكتب وتوجه نحوها .. بصوت جاف وجه لها كلامه ..</p>
                    <p>سفيان: ساليتهم ؟</p>
                    <p>مسحات دموعها .. وتكلمات بصوت متحشرج ..</p>
                    <p>منال: مازال .. هادشي طويل ..</p>
                    <p>هضر بالجهد .. وصوته الغاضب اخترق اذنها بحدة ..</p>
                    <p>سفيان: باينة كنتي شاردة فالخوا الخاوي .. ديري فبالك جاية تخدمي ماشي تلعبي ..</p>
                    <p>وقفات .. مقابلة له .. واخا ضخامة جسده كانت كتغطيها تقريبا .. عضات على فمها ..</p>
                    <p>منال: عارف هادشي ماشي ديالي ... انا تعمدت مانخرجش حتى نتغدا غير باش نكمل عليهم ..</p>
                    <p>غوت عليها أكثر ..</p>
                    <p>سفيان: شرووودك ممنوع .. وأي حاجة أخرى حتى تخرجي من هنا وفكري فيها ..</p>
                    <p>زادت بصوت مخنوق .. وبقايا دمع شفاف كيبرق وسط زمرديتيها ...</p>
                    <p>منال: ماتغوتش عليا .. هادي ماشي خدمتي ماشي غير حيت باغي تغوت عليا .. غاتعطيني شي حاجة لي nتا عارف ماغانقدرش نكملها .. وغاتكون عندك الفرصة فين تنفس فيا على غضبك ..</p>
                    <p>مع آخر كلمة .. شهقات بصوت مسموع .. يديها ولاو كيترعدو وذاتها كلها كترجف .. والدموع هاد المرة كيطيحو من عينيها أكثر وأكثر .. حتى ولات ماقادراش تكمل مازال الحروف لي فجوفها .. ولا تسيطر على راسها ..</p>

                    <h3>الفصل 14</h3>
                    <p>خمسة عشر يوم من جلد الذات .. والتجاهل وقتل النفس ببطئ .. هكذا مرت بيناتهم بزوج .. ! توقعات غايعتذر لها وتعتذر له حتى هي .. غايعاود يدخل لحياتها من جديد .. وغايحاول يفرض عليها نفسه .. ولكن كان صامت طول هاد الأيام .. !</p>
                    <p>حتى نهار بكات أمامه .. مادار حتى ردة فعل .. ولكن مابقاش غوت عليها ولا وجه له كلمة وحدة .. كتجي للخدمة كتلقاه كاين .. كتمشي فحالها وتخليه مازال كيدفن راسه فالعمل .. كان خصها حتى هي تجلد راسها بالتجاهل .. واخا قلبها كيتقطع فالمقابل من الوريد للوريد ..</p>
                    <p>تنهدات بضيق ملي لقات جهان وياسين وأسماء مجموعين فوقت الغدا .. فمطعم الشركة .. لمحوها بابتسامة .. عيط لها ياسين هو الأول .. ملي قربات ل قدامهم ..</p>
                    <p>ياسين: منال .. لباس ؟</p>
                    <p>شافت فيهم وهمسات بخفوت ..</p>
                    <p>منال: اهليين .. الحمد الله ونتوما ؟</p>
                    <p>جهان: مزيان .. الحمد الله ..</p>
                    <p>يالاه بغات تمشي .. قاطعتها أسماء ..</p>
                    <p>أسماء: جلسي تغداي معانا ..</p>
                    <p>هزات راسها برفض .. وابتسمت بلا روح ..</p>
                    <p>منال: غير بالصحة عاد تغديت .. عندي الخدمة دابا ..</p>
                    <p>ردات عليها بمزاح فمحاولة أنه تستفزها وتخرجها من حالة الجمود لي هي فيها ..</p>
                    <p>أسماء: ااه العروسة مشغولة دابا أكيد .. نسيت .. وعلاش باقي خدامة ؟</p>
                    <p>غمضات عينيها بنفاذ صبر .. حسات بشي حاجة انقبضت فوسط صدرها .. توعدات أنها غاتحرق روحه .. ولهيب العافية لي لعبات بها قصحها أكثر منه .. !! باقي كلشي كيشوفهم ومصدق أنهم مخطوبين عن حق .. حتى حد تقريبا ما رد البال للحالة لي هي فيها .. والتوتر لي بينهم ..</p>
                    <p>عضات على فمها بتردد ..</p>
                    <p>منال: نخليكم دابا ..</p>
                    <p>قاطعتها جهان قبل ماتمشي ..</p>
                    <p>جهان: ااه .. ماسولتكش .. منال واش غاتمشي معانا ؟</p>
                    <p>شافت فيها بتساؤل .. وعدم الفهم ترسم على لون العشب لي فعينيها ..</p>
                    <p>منال: ل فين ؟</p>
                    <p>رفعات حاجبيها باستغراب ..</p>
                    <p>جهان: علاش ماقالكش سفيان ..</p>
                    <p>عضات على فمها وحركات وجهها بنفي ..</p>
                    <p>منال: لا ..</p>
                    <p>جهان: نتي عارفة هذا أخير نهار د الخدمة هو هذا .. غايسفرو قاع الموظفين تقريبا فرحلة جماعية بعد غدا ان شاء الله اذا بغيتي تشاركي معانا حتى نتي ..</p>
                    <p>أسماء: (فمها عامر ردات عليها) واخيرا غانشدو واحد سيمانة د الراحة .. الله على فرحة ..</p>
                    <p>ثانية .. ثانيتين وثلاث ثواني .. طال صمتها .. كانت باقي كتقلب الفكرة فراسها .. أكيد حتى هو غايمشي .. غايكون مرة أخرى .. غاتلقاه .. وغاتزيد تورك على جرحها النازف بيديها .. مابغاتش مازال شي احتكاك بيناتهم خارج الخدمة .. ماتقدرش تتحمل مقدار الوجعية لي فذاتها ..</p>
                    <p>زفرات بعمق .. وغمضات عينيها ..</p>
                    <p>منال: كنظن مانقدرش نمشي .. غير بصحتكم ..</p>
                    <p>شاف فيها ياسين بآسف وتكلم قبل البنات ..</p>
                    <p>ياسين: ها ربعة نقصو .. نتي وسفيان وزوج اخرين .. واقيلة متافقين علينا ..</p>
                    <p>بمزاح ردات عليه أسماء ..</p>
                    <p>أسماء: معذورين .. ياكما غاتوجدو للعرس ؟</p>
                    <p>اسمه .. فحال اذا كان خصها غير اسمه .. حتى تشوفه من بعيد جا ياخذ القهوة .. بوسامته الوحشية .. وجهه البدائي .. و منظره جسده القوي .. لي بقا لاصق فذاكرتها .. أما عيونه .. كانو وجع آخر كيفتكو بها ..</p>
                    <p>التقاو زمرديتيها مع عينيه مباشرة .. ببرود قاتل .. مميت .. حسات بذاتها كتسلخ على جسدها .. والروح كتطلع بين حلقها .. تأنيب الضمير كل مرة كان كينهش فيها بدون رحمة .. دقات رسغها تزايدو بحماقة .. والهوا وقف من حولها لحظة قصيرة .. اعتبرتها دهر بأكمله ..</p>
                    <p>حتى حيد عينيه بعدم اهتمام .. عاد قدرات تكلم بتلعثم ..</p>
                    <p>منال: غيرت رأيي.. غانمشي معكم .. محتاجة لهاد الرحلة .. ومحتاجة لها بزاف ..</p>
                    <p>خلاتهم باقي باغين يسولها ورجعات للبوسط ديالها .. هكذا مر باقي اليوم .. فكل مرة كانت كتحاول تفرغ برميل الحزن لي داخل قلبها .. كتلقاه فاض مجددا .. حتى سالاو الخدمة كلهم .. كل أحد كان كيتوادع مع الآخر .. غايتلقاو ورا الكونجي .. وكاين لي غايتشاوفو ف الرحلة .. سلمات على كلشي .. حتى هو كان واقف قريب لها بابتسامة باردة .. ووجه بدون تعبير ..</p>
                    <p>ماعرفاتش كيفاش تتصرف معه ومع قربه .. كانت كل مرة كتنفس بضيق .. حتى لأخير لحظة قربات منه أكثر .. ومدات ليه يديها بتردد ..</p>
                    <p>منال: عطلة سعيدة ..</p>
                    <p>يديها بقات اكثر من ثانيتين هكاك حتى قالت ماغايتكلمش معاها .. من غير نافذة روحه لي كتراقبها باستمرار .. فؤادها بغا يوقف بين ضلوعها .. بلعات ريقها .. وتكلمات بدفئ ..</p>
                    <p>منال: ماتحرجنيش بهاد الطريقة ..</p>
                    <p>فذات اللحظة .. شد كفها البارد بين صفحة يديه .. زير على أصابعها ولا غير توهمات .. !! صافحها .. وهز راسها بتنهيدة ..</p>
                    <p>سفيان: شكرا منال .. حتى ليك ..</p>
                    <p>طلق من يديه ورجع فحاله ل مكتبه أما هي خرجات بروح ميتة.</p>

                    <h3>الفصل 15</h3>
                    <p>ف السبعة ونص د الصباح .. كانت واقفة بلباسها الرمادي .. وشعرها مسترسل وراء ظهرها .. كومة من الشعر المجعدة .. شافت ف هاتفها النقال .. ووجهات كلامها ل ياسين ..</p>
                    <p>منال: واش باقي ماغادي تمشيو ؟</p>
                    <p>جاوبت جهان قبله ..</p>
                    <p>جهان: كنضن حتى يتجمع كلشي .. وكيفما اتفقنا غانمشيو أنا وياك مع ياسين .. بما انه ماعندناش السيارة .. غير حتى يتجمع كلشي ..</p>
                    <p>هزات راسها بصمت .. لوهلة ندمات على هاد تمارة كلها .. واخا وليديها خلاوها تمشي .. من بعد مدة طويلة d الخدمة .. حصها ترتاح وتغير الجو .. كانت محتاجة فسحة مع راسها .. مع قلبها وذاتها حتى تعالج مأزق المشاعر لي طاحت فيه .. وكانت هادي احسن فرصة .. !!</p>
                    <p>مرو الثواني ثقال .. ولكن فجأة .. الهوا أصبح حار .. لاذع .. مخلط برائحة عطره الآخاذة .. خدرات حواسها .. ملامحه غير مقرأوين .. واش غاضب ولا مهدن ؟ واش مهتم بها ولا متجاهلها ؟ واش هو بصح قريب منها ولا غير كتوهم ؟</p>
                    <p>كانت كتشوف فيه كينزل من سيارته ببرود .. فتحات عينيها مرة .. وزوج بعدم تصديق .. كتعاود تغمضهم وكتأكد واش هو عن حق .. توجه نحوهم ونطق بدون تعبير ..</p>
                    <p>سفيان: صباح الخير ..</p>
                    <p>سمعات كلشي كيرد عليه من غيرها هي لي بقات جامدة ومذهولة كتشوف فيه ببلاهة ..</p>
                    <p>سفيان: حنا غانسبقو .. حتى تلحقو نتوما ..</p>
                    <p>"حنا" دورات الكلمة فبالها .. واش كان كيقصدها هي .. تنفسات بحرارة .. واخا الهوا د الصباح بارد .. حساته فحال العافية على ذاتها .. زادت تأكدت ملي وقف قدامها .. وحرر الحروف لي فجوفه ..</p>
                    <p>سفيان: اجي غاتمشي معايا ؟</p>
                    <p>حركات راسها بدهشة ..</p>
                    <p>منال: ولكن ؟</p>
                    <p>همس قدام آذنيها بنبرة غامضة ..</p>
                    <p>سفيان: ما كاين ما ولكن ..</p>
                    <p>هزات المحفظة ديالها بطاعة .. فتح لها الباب ركبات .. ودقات قلبها كيتسارعو بشكل جنوني .. على وشك أنهم يفضحوها .. كانت كتراقب غير تصرفاته الهادئة .. زادت حدقات فتفاصيله أكثر .. حتى مابقاش كيهتم بها عاد الشوق ذبحها ..</p>
                    <p>ملي جلس جانبها .. قطعات داك التوتر لي فالسيارة ..</p>
                    <p>منال: ولكن قالو حتى يتجمع كلشي ..</p>
                    <p>رد عليها بهدوء ..</p>
                    <p>سفيان: ونتي شغلك فكلشي ؟ شنو مشا ليك فالناس الاخرين ؟</p>
                    <p>وصلة تجاهله توقفات .. وداك الخوف لي فداخلها توقف .. غمضات عينيها على دمعة حارة بلا ماتبينها ..</p>
                    <p>منال: ونتا قلتي ماغاديش تمشي ؟ شنو غيرك فجأة ..</p>
                    <p>زفر تحت سنانه بضيق .. حتى قالت غايقول لها شي كلام جارح .. لكن رد بهدوء ..</p>
                    <p>سفيان: ودابا غيرت رأيي منال ؟ فين المشكل ؟ واش هادي وصلة تحقيق ؟</p>
                    <p>سيطرات على دقات قلبها بخفوت نطقات ..</p>
                    <p>منال: بصح ماشي شغلي ..</p>
                    <p>غمضات عينيها .. ويديها جامعاهم عند صدرها .. بطرف عين كتلمحه كيقود بيديه الاثنين .. ومزير على المقود حتى بياضو مفاصله .. على وشك ينفاجر فوجهها .. تكلمات بتردد ..</p>
                    <p>منال: واش جرحتك بالكذبة لي قلت لهاد الدرجة ؟ أنا ماقصدتش هادشي .. ماعرفتش كيفاش وقع .. ولكن ماقصدتش ..</p>
                    <p>عروقه كان كيزيدو يبانو واحد بواحد .. قاطعها بحزم بلا مايسمع أكثر ..</p>
                    <p>سفيان: ماشي وقت هاد الهضرة .. ماباغي نسمع والو ..</p>
                    <p>بلعات الكلام لي فجوفها مرة وزوج .. كانت كتشوفه غاضب بشدة .. ولكن ماباغيش يتكلم معها .. ضغطات على كبريائها .. وجاوباته ..</p>
                    <p>منال: كنتي تقدر تخليني نجي مع ياسين وجهان ؟ بلا ماتعذب راسك ..</p>
                    <p>زير على كفه بغضب .. وهدر فيها بعنف ..</p>
                    <p>سفيان: واش نتي ماكاتساليش ؟ ماتقدريش تسكتي شوية .. ياك بغيتي تمشي للرحلة فالجماعة .. فين المشكل دابا ؟ ياك نتي لي بغيتي هادشي شنو بغيتي مازال ؟ ولا باغيا غير تصادعي فالخوا الخاوي ..</p>
                    <p>نفذ صبرها .. كانت كتشوف فتات كرامتها كيطيحو أمامها .. وكبريائها كيدهسهو قدام عينيها بكل برود .. قبل ماتزيد تبكي قدامه الحروف خرجو من جوفها ..</p>
                    <p>منال: نزلي صافي .. حطني هنا .. قادرة نرجع فحااالي .. مابقيييتش بغيت نمشي الله يكثر خيرك ..</p>
                    <p>رد عليها بغضب مجنوز ..</p>
                    <p>سفيان: واش بغيتي نصرفقك حتى ديري عقلك ؟</p>
                    <p>حيدات حزام السلامة بعناد ..</p>
                    <p>منال: شنو كتستأذني باش تصرفقني .. زعما كتاخذ الإذن باش تضربني ولا شنو ؟</p>
                    <p>فنفس الوقت وقف السيارة بعنف حتى شهقات .. ولكن ماخلاتش له الفرصة فين يتكلم كثر كانت نزلات ..</p>
                    <p>سفيان: فين غادية ؟</p>
                    <p>حركات حلقها بهمس مخنوق ..</p>
                    <p>منال: غانمشي فحااالي .. مابقيتش بغيت نمشي ..</p>
                    <p>عض على شفتيه بغضب ..</p>
                    <p>سفيان: واش يسحاب ليك كنلعبو .. ومسالين لمزاجك لي كل مرة كيتقلب فجهة أخرى ..</p>
                    <p>وقفات .. حتى زادت اقتربت منه وحسات بصلابة صدره كتسحقها .. بلا ماتبعد .. تكلمات بالجهد حتى تردد صدى صوتهت فالطريق لي خاوية ..</p>
                    <p>منال: سفيان .. نتا ماكتفهمش .. ماكتفهمش .. ومصر دير ليا هكت ..</p>
                    <p>ضربات صدره بالجهد بلا مايتحرك ..</p>
                    <p>منال: عرفتي شنو بصح انا الحمارة لي باغيا نوضح لك هادشي كله .. ونتا وليتي مامسوقش .. خمسطاش اليوم .. ونتا كتمثل عليا كبريائك مجروح وملي كنجي نوضح الأمر .. كتجاهلني وتغوت عليا .. (وبصوت كيلهث كملات) كنظن غير انا لي وليت عاطية للامر أكبر من حجمه .. ماتبقاش تهدر معايا خليني عليك .. ملي ماباغيش تسمع ليا .. ملي مامثيقنيش حتى دابا .. انا حمارة لي هدرت معك .. ورجعت نبرر لك ..</p>
                    <p>جمع فمه بعصبية ..</p>
                    <p>سفيان: نتي .. نتي .. kيعجبك تخرجيني على طوري .. باش مانغوتش عليك .. ومانفقدش أعصابي عليك ..</p>
                    <p>جذبها لعنده من شعرها .. وغرز أنامله فكثافته السكلية ..</p>
                    <p>سفيان: وباش مانسلخكش شي نهار ونقتلك .. غانبقى نسكت هاد الفم الكبير لي غير كيهضر .. ويهضر بهاد الطريقة ..</p>
                    <p>قبل ماتفهم شنو كيقول .. ولا تستوعب كلامه .. شهقتها الموالية .. ضاعت مع حنايا فمه الصلب .. وهو كيطبق على أنفاسها بقبلة مجنونة حارة ..</p>

                    <h3>الفصل 16</h3>
                    <p>دوامة جارفة للأسفل .. الأمر صادم .. ! تخلطات لها الدهشة مع عدم التصديق .. كانت مستسلمة .. خاضعة لها كليا .. فحال شي طائر مكسورين ليه الجناح ... قبلته مثل شي موسيقى كتعزف على روحها .. يديها على صدره .. كتستقبل جموحه بحرارة ..</p>
                    <p>كأنه كيبحث فيها عن مشاعر مجهولة .. عاطفة ماقدراتش تبينها لها من قبل .. او دفئ مخفي بين أغصان عيونها .. !</p>
                    <p>العرق البارد كيسترسل مع ظهرها .. قطرة وراء قطرة .. كتلة من المشاعر كتلكمها فكل جسمها .. ! من بعد الحرب الباردة لي بيناتهم .. كيرجع يتقرب منها بهاد الشكل المفجع .. رجليها مابقاتش قادرة توقف عليهم .. من غير ذراعيه الصلبين لي كانو مثبتينها لعند صدره ..</p>
                    <p>بعدات بصعوبة ..</p>
                    <p>منال: تت .. امم .. س.. ش شنوو كادير ؟</p>
                    <p>بعد وجهه عليها وبعاطفة حارة خرجو حروفه ..</p>
                    <p>سفيان: شششت .. بلا هدرة كثر .. وبلا عناد ..</p>
                    <p>حط كفه مغطي فمها .. حتى ماقدراتش تتكلم .. حس بشفتيها كيلامسو راحة يديه باغيا تهدر ولكن مانعها .. تنفس بعنف ..</p>
                    <p>سفيان: هادشي لي خصه يكون .. باش تسكتي من الهضرة بزاف .. عيت من عنادك .. وراسك القاصح .. وفمك لي غير كيهضر ..</p>
                    <p>تنفسات بصعوبة ملي حيد يديه .. وشفتيها الحمرواوين كانو باقي كيجاهدو باش يفلتو الكلمات من بينهم ..</p>
                    <p>منال: امم .. ماتبقاش تبوسني ..</p>
                    <p>حطات يديها على صدرها وبعدات أكثر .. وقلبها على وشك يخرج من بلاصته ..</p>
                    <p>منال: مابيناتنا والو .. يعني ماتبقاش تبوسني فكل مرة ..</p>
                    <p>بررات لنفسها قبله .. ب شمن حق كانت كتستقبل هجومه العاطفي بسعادة .. ؟ !! .. ردات ليه البال مسح على وجهه بعنف ..</p>
                    <p>سفيان: نتي لي مابغيتيش شي حاجة تكون بيناتنا .. وكانو مرتين ..</p>
                    <p>منال: واخا هكاك ..</p>
                    <p>غمض عينيه .. وتكلم بنبرة آمرة ..</p>
                    <p>سفيان: دابا طلعي .. بلا كلمة اخرى .. (رجع شاف ففمها ببطئ وبلع ريقه) وإلا نتي عارفة .. خصوصا دابا ..</p>
                    <p>يديها بصعوبة باش فتحو لها الباب .. عقلها آمرها أنه خصها تهرب للبعيد ولكن برفقته هو فقط .. !!</p>
                    <p>**</p>
                    <p>بعد مدة كانو جالسين فالسيارة بصمت .. مرة يشوف فيها هو ومرة تلمحه هي بطرف عين .. فحال اذا داك القبلة هدأت شوية من جحيم الغضب لي كيشعل فداخله .. ماكرهش يخنقها بيديه .. ويخرج موافقتها بزز .. كلما عاند هي عاندت أكثر .. !!</p>
                    <p>فكر وفكر .. حتى تكلم بنفاذ صبر وقاطع جمودها ..</p>
                    <p>سفيان: شحال غاتبقاي ؟</p>
                    <p>سمع تنفسها المتحشرج .. وردات عليه بعد صمت طويل .. بخفوت ..</p>
                    <p>منال: ربع أيام .. (سكتات شوية وكملات بحروف متلعثمة ومترددة) واش نتا ماغاتبقاش ؟</p>
                    <p>السواد لي تحت جفونه .. لمحها بخفة .. كانت كتسأله بخيبة أمل .. قلبه انعصر بين ضلوعه .. حرك راسه بإيجاب ..</p>
                    <p>سفيان: غانبقى .. غانستناك ..</p>
                    <p>شبح ابتسامة داز على شفتيها ملي سمعات جوابه .. مرة أخرى أثرات عليه .. وخلاته يرجع يدمنها من جديد .. ! كان فبالها غايوصلها ويرجع .. ولكن تأثيرها دابا اكثر من الأول .. وهي كتدخل ليه مع الدم وتنفذ أكثر .. همس بين صمته .. بلا مايوصلو لها حروفه ..</p>
                    <p>سفيان: "شمن سحر وشمن قوة فيك .. حتى فقدت نفسي فيك وتورطت فيك ؟!"</p>
                    <p>خرجاته من شروده بأربع حروف فقط ..</p>
                    <p>منال: شكرا ..</p>
                    <p>حرك راسه بإيجاب بلا مايجاوبها ورجع يغرق مع أفكاره الصلبة .. بعد ثلات ساعات تقريبا .. وقف سيارته .. سمع غير تنفسها المنتظم .. وصلة الصمت بيناتهم خلاتها تنعس براحة .. شعرها ملقي على كتفها بإهمال .. وباقي نفس الابتسامة على فمها .. فقط انفراجة بلا ماتبينها .. كتبان هادئة عكس العناد لي متأصل فجذورها ..</p>
                    <p>حط يديه على خصلة من شعرها بتردد .. كيزيحه من على جبينها .. كيتأكد واش ناعسة ؟ واش بصح كاينة معه فهاد الحيز الضيق ؟ كتشاركه نفس الهوا !! نفس الشعور .. ونفس العذاب .. !! همس فوق بشرتها بحرارة ..</p>
                    <p>سفيان: "حشائش الربيع في عينيك تغريني .. أسواط نار شعرك تجلدني .. وابتسامة من شفتيك تميتني وتحييني .. فأي امرأة أنت يا حديقتي ... !"</p>

                    <h3>الفصل 17</h3>
                    <p>فالصباح .. وقفات ف الشرفة .. نسيم الصباح كيداعب وجهها .. ابتسمت تلقائيا .. فاش تذكرات كلمته "غانستناك" .. خلاتها تعقد الأمل .. أنه مازال مهتم بها .. ولو غير جزء منه مازال مغروسة فيه ..</p>
                    <p>حتى الوقت لي نعسات فسيارته .. فاقت على يديه .. كان صوته أجش وهو كيفيقها .. فحال اذا خايف على شي حاجة تتكسر .. واخا ماطالش كلامهم .. دغدغ مشاعرها بوحشية .. كيفما انتزعهم منها عنوة .. وخلاها خالية الوفاض .. !!</p>
                    <p>عاودت ابتسمت بطول .. وسحابة الأحلام كتحملها من جديد .. شافت ف الباب كيتفتح وجهان شريكتها فالغرفة كتلقي عليها السلام ..</p>
                    <p>جهان: صباح الخير ..</p>
                    <p>هزات راسها وردات عليها ..</p>
                    <p>منال: صباح النور ..</p>
                    <p>توجهات جهان .. لحقيبتها .. كتهز ملابسها ..</p>
                    <p>جهان: كلشي فطر مجموع علاش مابغيتيش تهبطي ؟ والبارح مابغيتش تهبطي .. (زادت بمزاح) وليت شاكة واش ماغاتلقاينش الرحلة كلها .. جاية غير باش ترتاحي ..</p>
                    <p>زمات شفتيها .. وهزات راسها بتفكير ..</p>
                    <p>منال: امم كرشي ضاراني شوية .. (شافتها غاتدخل للحمام) واش غاتمشيو لشي بلاصة ؟</p>
                    <p>ردات عليه فنفس الوقت ..</p>
                    <p>جهان: ااه غانمشيو نكتاشفو المنطقة .. عارفة هنا غير الجبال .. كنت غانقولها لك وظنيتك غاترفضي ..(حركات كتفيها وضحكات) وعاد دابا مريضة وليت متأكدة ماغاتمشيش ..</p>
                    <p>رجعات جلسات على ناموسيتها .. غير دقيقة وحدة .. حتى تذكراته مرة اخرى .. ورجعو دقات قلبها يضربو صدرها بعنف .. حرب شعواء فداخلها .. ونار هوجاء بين كل خلية من خلايا جسمها ..</p>
                    <p>حركات حلقها وطعم الصدأ استولى على حلقها .. نياط قلبها كيتمزقو من الداخل .. بغات تسول جهان واش حتى هو كاين ؟ واش غايمشي ؟ لكن حشمات .. المفروض هي كان خصها تعرف هادشي كله .. تكلمات من فراشها بكسل ..</p>
                    <p>منال: واش سفيان لتحت ؟ تليفوني خاسر وو ..</p>
                    <p>قاطعتها بالزربة وهي كتخرج من الغرفة ..</p>
                    <p>جهان: ااه كاين .. ااه وحتى هو غادي .. المهم بسلامة ..</p>
                    <p>فحال اذا كان خصها غير هاد الكلمة .. حتى يتزايدو دقات رسغها بحماقة .. مجددا داك الشعور بالخسارة داهم ذاكرتها على غفلة .. "هو هنا على قبلها" .. رضا نفسى من نوع .. وابتسامة اخرى شقات طريقها لشفتيها .. استطعمت هاد الجملة بين ذاتها وناضت من مكانها بسرعة ..</p>
                    <p>فقط سبعة الدقايق وكانت حتى هي لتحت ف صفوف الناس لي غايمشيو .. ماعرفاتش امتا لبسات ولا مشطات شعرها .. المهم شيء داخلها امرها تمشي حتى معهم .. بما انه غايكون حتى هو .. !</p>
                    <p>طول الطريق كانت كتراقبه بصمت .. من وراء ظهره وغير كيشوف فيها كتقلب وجهها .. كيحمر وجهها وتتعثر فخطواتها فحال شي مراهقة خرقاء ..جلسات ترتاح بخيبة أمل .. كلشي كان غادي بسرعة .. ماقدراتش تواكبهم مازال وعاد بلا فطور .. زادت الحالة .. والتعب نال منها ..</p>
                    <p>ياسين: نوضي .. ملي ماقادراش تتمشاي علاش جاية .. وبوحدك مازال ..</p>
                    <p>يديه فحال اذا تمدات لها من العدم .. منظره اللامبالي واقف امامها .. وصوته الخشن كيقصف داخل اذنها .. كيقتلها بصمت .. تكلمات بإحراج ..</p>
                    <p>منال: أنا عيييت .. بغيت نرجع ..</p>
                    <p>قالتها فحال اذا كتشكي عليه .. ! شفتيه تحركو بابتسامة ملتوية .. خلات معدتها تتلوا وهي كتفكر حرارتهم البارح وهو كيقبلها بشغف رجل عاشق حد النخاع .. !</p>
                    <p>سفيان: ضربتي كثر من النص فالطريق وباغيا ترجعي .. واش ماتقدريش تتاخذي قرار واحد بلا ماتراجعي عليه ..</p>
                    <p>حطات يديها وسط يديه وناضت ..</p>
                    <p>منال: ماتلومنيش .. حتى انا بغيت نجي شنو المشكل ؟</p>
                    <p>رفع حاجبيه .. وتنفس بضيق ..</p>
                    <p>سفيان: المشكل أنك ماواكلاش .. وباغيا تجي .. وراسك الغبي ماكايستوعبش هادشي .. ملي تبغي شي حاجة سيري ليها ولا بقاي ..</p>
                    <p>احمر وجهها بشكل ملحوظ .. ملي زير على يديها وسط كفه .. بغات تحيدها ولكن زاد زير عليها أكثر ..</p>
                    <p>منال: رجلي ضروني دابا ..</p>
                    <p>رجع حدق فيها باهتمام .. حتى تحركو خضرواتيها بعنف .. وهمس بدون تعبير ..</p>
                    <p>سفيان: ماناواش شي نهار تجمعي داك اندومي ؟</p>
                    <p>حركات فمها باستغراب ..</p>
                    <p>منال: شنوو ؟</p>
                    <p>زاد بسخرية .. وعاطفة غير مخفية ترسمات على ضفاف بحوره السوداء ..</p>
                    <p>سفيان: شعرك داير فحال اندومي ..</p>
                    <p>غمضات عينيها بنفاذ صبر .. وحيدات يديها دارتهم فخصلاتها العسلين كتردهم اللور ..</p>
                    <p>منال: هذا شعري وأنا كيعجبني هكا .. نتا أكيد ماعندكش الذوق .. وكتفتاقر ليه بمرة ..</p>
                    <p>حط يديه فجيبه .. وتكلم بهدوء ..</p>
                    <p>سفيان: باغياني نسكتك عاوتاني ..</p>
                    <p>رفعات أصبعها..</p>
                    <p>منال: شوف ..</p>
                    <p>قرب منها أكثر .. وهبط أصبعها بيديه بهدوء ..</p>
                    <p>سفيان: سكتي .. وتحركي قدامي .. (اضاف بصوت ماكر) وإلا ..</p>
                    <p>حيط الكاسكيط دياله وداره لها فوق راسها .. أصابعه تعطلو عن عمد فوق خصلاتها .. والحروف تلكأؤ فجوفه ..</p>
                    <p>سفيان: خليه باش ماضربكش الشمس kثر من هكا ..</p>
                    <p>تكلمات بنبرة مبحوحة ..</p>
                    <p>منال: خليني نرتاح شوية .. باقي ماقادراش نتمشى ..</p>
                    <p>بصوت أجش كان رده ..</p>
                    <p>سفيان: غانتعطلو .. وغانباتو هنا اذا تسنيتك حتى ترتاحي ... ولكن كاين حل اخر ..</p>
                    <p>قبل مايخليها تزيد تتكلم .. كان هزها بين يديه فحال شي طفل صغير .. واخا بغات تعارض ماخلاهاش .. حاولت تنزل من حضنه بإحراج .. زير عليها أكثر .. وبخشونته المعهودة تكلم فآذنها ..</p>
                    <p>سفيان: ياك عيتي واسكتي .. بلا هضرة خاوية .. مابقاش بزاف ..</p>
                    <p>استكن راسها عند كتفه بإحراج ..</p>
                    <p>منال: غانتمشى ..</p>
                    <p>تجاهل كلامها .. حتى بلعات حروفها .. أنفاسه الحارقة حرقو بشرتها .. رائحة عطره دغدغات حواس الشم عندها .. حتى يديه لي كانو على جلدها .. خلاوها كترعد وترجف .. سكين المشاعر كيذبحها بقسوة .. بطرف عين كانت كتلمح .. ملامحه الخشنة ووجهه القاسي .. بشغف مخفي داخلها .. وخايفة تفصح عنه .. ! وكل مرة كتزيد تغرق فهوة مشاعرها بدون رحمة.</p>

                    <h3>الفصل 18</h3>
                    <p>جلسات بصمت .. فجلسة عشاء صاخبة .. من بعد رحلة الإكتشاف د الصباح .. كانت شادة فيديه طول الرحلة .. فحال شي تائهة .. من غير مايهضرو حتى رجعو فحالهم للفندق فالمساء .. تفارقو اليدين والنظرات .. ولكن كيانها بقا مشابك مع كيانه .. وقلبها سجين روحه !!</p>
                    <p>تنهدات بحزن .. كتراقب وجهه وهو بعيد لها فنفس الطاولة .. روحها كلها كتوق له .. الصبر بدا كينفذ منها .. ولات شبه متأكدة أنه عمره غايرجع يطلبها تتزوج به .. ولا يبين لها حتى مشاعر من عنده .. مجردد فتات كتقتات عليه كل مرة .. وترضي به كبريائها !</p>
                    <p>تكلمات أسماء لي جالسة بجنبها ..</p>
                    <p>أسماء: ااه ماقلتوش لينا فوقاش العرس ؟ سديتو على الموضوع ..</p>
                    <p>فنفس الثانية .. التقاو زمرديتيها مع أحجاره السوداء .. بلعات ريقها .. كتستنى جوابه .. لكن كان صامت .. وجاوبت بإحراج قبل مايخذلها صوتها ..</p>
                    <p>منال: امم .. ماعرفتش .. على حسب ..</p>
                    <p>زادت جهان لي قدامها من الجانب الآخر كتضحك ..</p>
                    <p>جهان: وقتاش تخطبتو وماقلتوهاش لينا ؟حتى لداك النهار على غفلة ..</p>
                    <p>يالاه جات ترد بشي كذبة كان انقذها هو ..</p>
                    <p>سفيان: كلشي جا على غفلة .. وجابتها الضرورة باش نقولوها ..</p>
                    <p>انتفض جسدها .. ككل .. رعشة خفيفة تمشات على عمودها الفقري .. والدموع بداو كيتكونو فعينيها على غفلة .. حسات صوته بدون تعبير .. خالي من المشاعر .. حركات اسماء حاجبها باستمتاع .. كتحاول تاخذ منها الكلام بزز...</p>
                    <p>أسماء: وعلاش مادايرا حتى خاتم فيديك ؟ هادشي عيب .. بما انكم رسميا مخطوبين ..</p>
                    <p>الشحوب زحف على وجهها .. شافت ف أصبعها كتأكد من عدم وجوده .. ردات عليه بتلعثم ..</p>
                    <p>منال: ضاع ليا ..</p>
                    <p>أسماء: (بعدم تصديق) ااه اوا خسارة .. ماكانش خصك ضيعيه ..</p>
                    <p>تنهدات بحزن ..</p>
                    <p>منال: اكيد خسارة (شافت فجهته) حيت شي حاجة لي غالية على قلبي ماكانش خصني نضيعها ..</p>
                    <p>واش عينيه برقو ببريق متوحش .. بدائي .. فحال شي أسد باغي يقتنص فريسته ؟ ولا غير توهمات ؟</p>
                    <p>تكلم .. رجل آخر كان خدام معهم ..</p>
                    <p>الرجل: ان شاء الله تلقايه ...</p>
                    <p>جلسة عائلية تقريبا .. كل واحد كان كيسأل الآخر .. عرفات أنه سنه تقريبا واحد وثلاتين سنة .. عنده زوج خوته الرجال صغار منه .. وهو تولى منصب أبوه فالشركة من بعد ماتقاعد .. كل وا فيهم كان كيعرف على راسه لكن ركزات غير فيه هو ..</p>
                    <p>حنات راسها .. كتسمع الكل كيضحك .. غير هي لي كتراقب خلف أغصان أشجارها بروح مكلومة .. وقلب معصور .. كتشعر براسها فحال شي دخيلة هنا .. حتى قالت جهان قرب آذنيها ..</p>
                    <p>جهان: مالكي ماكاتاكليش ؟</p>
                    <p>ابتسمت بخواء ..</p>
                    <p>منال: مابغيتش .. ماعنديش الشهية (شافت فطبسيل ديالها) كنظن غانرجع فحالي للفندق ..</p>
                    <p>جهان: فهاد الساعة بوحدك ؟ تسنايني نمشي معك ..</p>
                    <p>حركات راسها بإيجاب .. وجاوبتها فآذنيها بهمس ..</p>
                    <p>منال: غير كملي عشاك .. ماشي بعيد الحال .. زوج شوارع وها أنا وصلت ..</p>
                    <p>حنحنات جهان باعتذار ..</p>
                    <p>جهان: ااه .. منال مريضة وغاتمشي ..</p>
                    <p>انسحبات بهدوء .. تمشات بهدوء .. ونسيم الليل البارد كيدخل مع ذاتها .. كتبلع طعم الصدأ لي فحلقها والدموع لي كيتكونو فعمق دهاليزها ..</p>
                    <p>"سفيان العمري .. ماغانبكيش .. ماغانبكيش علييك .. والله مانبكي على قبلك .."</p>
                    <p>عاودت الجملة فبالها ألف مرة .. حتى حسات بشي يد قبضات على يديها ف ظلمة الشارع .. وصوته كيدخل مع مسامها ..</p>
                    <p>سفيان: كتراجعي على قراراتك فأخير لحظة .. كتمشي لشي بلاصة ونتي ماباغيهاش .. وكيعجبك تخاطري براسك بسهولة .. باقي عزيز عليك ديري غير لي فراسك ..</p>
                    <p>ماتفجأتش من وجوده كانت متوقعاه غايكون ورائها .. انفطر وعد عينيها .. قربات منه بتعب ..</p>
                    <p>منال: أنا والله عييت .. عرفتي دير فيا خير أخير .. ردني فحالي .. (زادت بصوت مخنوق) مابقيتش غانبقى ربع أيام ولا حتى نهار آخر ..</p>
                    <p>مازال قلبها حجر .. طول العشاء وهو على نار .. كيراقب غير عيونها الشفافين .. جاهد على نفسه باش يرجع لبروده .. ويغطي داك المشاعر بقطعة ثلج .. ولكن هاد الدموع لي فعينيها ذوبو داك شي كتلة الجليد لي فصدره .. حاول ييستفزها ببرود</p>
                    <p>سفيان: واش غاتبكي ؟ ولا خصني نهزك عاوتاني حيت عيتي ..</p>
                    <p>هزات راسها بنفي .. كتحاول جاهدة ترسل لها حروفها ..</p>
                    <p>منال: لا لا .. ماغانبكيش حيت نتا مابغيتش تقولها .. (حاولت تمشي) صافي مابقيتش بغيت نشوفك ..</p>
                    <p>وقفها .. شد ف وجنتيها بشغف وهمس بصوت مبحوح ..</p>
                    <p>سفيان: شنو بغيتيني نقولك .. ريحيني من هاد العذاب لي كتشعليه داخل صدري ..</p>
                    <p>غوتات بالجهد حتى تردد صدى صوتها فالشارع لي خاوي ..</p>
                    <p>منال: جلدي كيتمزق من لداخل .. قولها خلاص وهنيني ..</p>
                    <p>سفيان: شنو هي ؟</p>
                    <p>تعلات على رجليها .. حتى ولاو عينيها مقابلين لضوء مقلتيه الأسود .. وتنفسه الاجش كيحرق كل مقوماتها ..</p>
                    <p>منال: اذا تسنيتك تقولها غندخل فاكتئاب .. غانقتل راسي شي نهار ولا غانوصل ل تمانين عام وانا كنربي المشاش ونتا مابغيتيش تنطقها خلاص ..</p>
                    <p>شداته من الكول د القميص لي لابس ونطقات بتهور ..</p>
                    <p>منال: أنا كنبغيييييك .. كنبغيييك وكنبغييييك فحال لي كتبغيني نتا .. وموافقة نتزوج بك ..</p>

                    <h3>الفصل 19</h3>
                    <p>جرأتها أنعشته .. كتبان له فحال شي قطة برية متوحشة .. كتطالب قلبه لي من حقها .. ! عتمة الليل خلاها تبان ساحرة فعيونه .. بريق عينيها الأخضر كيتلون كل مرة بعنف .. خصوصا وهي كتحدى نفسها .. والكلمات لي فجوفها ..</p>
                    <p>كل مرة كيكبر شعور العشق لي كيحسو من جهتها .. بشكل مهول .. كيمزق صدره .. وهو باغي هادشي .. ومرحب به عن طيب خاطر .. ! عض على شفتيه كيضحك بصخب .. ومشاعر منفلتة ترسمات على ملامحه الرجولية ..</p>
                    <p>سفيان: متأكدة ؟ موافقة تزوجي بيا هاد المرة ؟</p>
                    <p>حيدات يديها من على قميصه .. وحركات راسها ب إيجاب ..</p>
                    <p>منال: ااه متأكدة .. عييت نستناك .. عييت ونتا مابغيتش تعاود تقولها .. كتعاقبني بتجاهلك ..</p>
                    <p>رد شعرها اللور كيحدق فتفاصيلها أكثر .. كيتأكد من الكلام لي كتقوله .. كيترددو فعقله حروفها .. الدم كيسري فشراينه محموم .. وكيتضخم صدره بمشاعر حارة .. كتحرق جوفه ....</p>
                    <p>سفيان: وانا عيت نستنى قلبك يحن .. ويذوب .. كنت كنعاقب غير راسي ...</p>
                    <p>شافت فيه كتزيد تمسح عينيها قبل مايهبطو الدموع .. كتحاول تنفس بزز ..</p>
                    <p>منال: هو كان ذايب من شحال هادي .. غير نتا مابغيتيش تفهم .. وبغيتي تعذبني هكا ..</p>
                    <p>حط كفه اليمين على ذقنها .. بلمسة ساحرة .. خلاتها تغمض عينيها ..</p>
                    <p>سفيان: ماكاينش التراجع هاد المرة .. وماكاينش الكذوب .. وماشي بزز ؟</p>
                    <p>أصابعها حطاتهم على صدره .. مطات شفتيها ..</p>
                    <p>منال: ماكاينش التراجع .. وماكاينش الكذوب .. وبالخاطر</p>
                    <p>وأضافت بحزن ..</p>
                    <p>منال: ونتا لي خصك تطلبها مني ماشي أنا .. واخا كذبت عليك ..</p>
                    <p>كلشي فيها كيخليه يفقد المنطق .. ويفقد عقله ونفسه .. بلع ريقه .. وابتسم بشوق لملامحها السمرواين ..</p>
                    <p>سفيان: ماعندي لا خاتم لا والو دابا واخا ؟</p>
                    <p>ردات عليه باعتراض ..</p>
                    <p>منال: واخا عاودها .. غير قولها لي .. باش مانحسش براسي انا لي بديت ..</p>
                    <p>هز راسه بإيجاب .. حسات به تحنى على ركبتيه بهدوء .. غير القمر لي كان مضوي وحدتهم وأضواء الشوارع .. خلاوها توه وتضيع فملامح وجهه الرجولية .. وسامته البدائية .. ومجددا داك الإحساس بجلدها كيتمزق كيداهمها .. وكيدغدغ قفصها الصدري ..</p>
                    <p>شد يديها بزوج بين يديه زير عليهم .. ووجه لها كلامه برقة لعيونها ..</p>
                    <p>سفيان: حديقتي ... تقبلي تزوجي بيا ... وتكملي معايا حياتك ؟ تقبلي تكوني مراتي ؟</p>
                    <p>قبل مايكمل كلامه .. هبطو الدموع من عينيها هاد المرة .. دموع الفرح .. كيشقو الطريق من أغصان أشجارها.. بصوت مخنوق .. تحنات حتى هي .. وجاوباته ..</p>
                    <p>منال: اااه قابلة نتزوج بك .. بكل قواي العقلية غانتزوج بك .. ونكمل حياتي معك ..</p>
                    <p>ناض كيمسح وجهها بشوية وكيضحك فنفس الوقت .. وبصوت اجش رد عليها ..</p>
                    <p>سفيان: ششت بلا بكا دابا .. خليني غير نكمل وبكي بعدا .. دموعك كيخربقوني منولة .. كثر من الابتسامة ديالك وعينيك ..</p>
                    <p>فنفس اللحظة .. جبد خاتم من جيبه .. ركبو فيديها .. وهي كتشوف فيه بدهشة ..</p>
                    <p>منال: ياك قلتي ماعندكش الخاتم ؟</p>
                    <p>داعب اناملها بشفتيه .. وهز راسه ..</p>
                    <p>سفيان: كانت اخر رحلة .. غايكون معايا فيه .. كون ماقلتيهاش دابا ..</p>
                    <p>بعنف عاطفي قاسي وبدون تردد .. سهام سودواتيه اخترقو صندوق اغصانها بشراسة .. نظرة خلاتها تضيع أكثر ..</p>
                    <p>سفيان: كنبغيك .. كنبغيك ..</p>
                    <p>فحال شي حمقة كانت كتضحك وتبكي فنفس الوقت ..</p>
                    <p>منال: وأنا كنبغيك ..</p>
                    <p>شعور لا يوصف زحف على ذاته .. وفكل جسده .. كان شيء بداخله قوي .. كيحثه ياخذها دابا وعمره يردها .. بصوت مبحوح نطق ..</p>
                    <p>سفيان: مرة أخرى</p>
                    <p>بدون تردد حركات شفتيها الحمراوين ...</p>
                    <p>منال: كنبغيك سفيان ..</p>
                    <p>حضنه وعطره هما الاشياء لي بقاو عالقين فخيالها من بعد .. يد متملكة .. ورائحة رجولية كتخترق مسامها .. وكتنفذ لداخلها بقوة ساحقة .. كيعنقها عنده بكل قوة .. فحال اذا عمره عنق شي وحدة من قبل .. انفه فشعرها وراسها على صدره .. ودقات قلبه لي كيزلزلو كل مقوماتها .. صوته المبحوح هو لي رجع كسر سكون الليل من حولها ..</p>
                    <p>سفيان: <em>"إني أحبك حباً لو عرجت به السماء لناءت بحمله .... أحبك بارتفاع اشعر أن المجرات تدنو لتلتف حولي ... إني أحبك حباً يعادل الشمس حجماً .. ويعادل ضيّ القمر نوراً .... و يعادل سكان الأرض عدداً .... ثم اني احبك حبا لا نفاذ له .... مادام في مهجتي شيء من الرمق .... شعور وضعه الله لك في صدري يصعب علي تفسيره .."</em></p>
                    <p>الحضن طال .. ودقات قلبعا كيقرعو الطبول فوسط جسدها ... البداية بعطر واحد وتفارقو بعطرين .. بعاطفة حارة .. همس قرب آذنيها ..</p>
                    <p>سفيان: غانردك دابا لداركم .. وإلا غانخطفك ..</p>
                    <p>فتحات عينيها بتعجب ..</p>
                    <p>منال: لا لا حتى للصباح ونمشيو .. غايتخلعو دايا ...</p>
                    <p>جاوبها برفض تلقائيا ..</p>
                    <p>سفيان: مابقيتش قادر نتحمل هادشي كله .. نتي قريب وبعيدة مني ... اليوم غاتكلمي مع الواليد ديالك وغدا غانجي .. قبل ماتبدلي رأيك وتبغي تتراجعي عاوتاني ..</p>
                    <p>حركات راسها بنفي .. وأسبلت اهدابها .. حتى انطفاؤ عيونها وعاود برقو ..</p>
                    <p>منال: خصني شي شهر باش نستوعب هادشي ..</p>
                    <p>سفيان: مالكي غاتدوزي الوطني ؟</p>
                    <p>منال: كثر من الوطني هذا راه امتحان حياتي ..</p>
                    <p>جرها معها تهي كتحاول تعارض .. وفنفس الوقت كتبتاسم وعاجبها الحال ..</p>
                    <p>سفيان: دابا خليتي هادشي يكون بالخاطر .. مابغيتيش غانرجعو ل بزز عاوتاني .. غانرجعو دابا هي دابا.</p>

                    <h3>الفصل 20</h3>
                    <p>بعد مرور بضعة أيام .. بفستان أبيض ..ذو ذيل طويل .. مغطي جسدها كله .. مفصل عليها نيشان .. مشدود من جهة الخصر .. برز قوامها الفاتن أكثر .. تاج فضي على راسها .. مزين بنجوم فنفس اللون .. ووجهها نازلة عليه طرحة شفافة حتى للأسفل .. أما زينة وجهها كانت قليلة جدا .. عينيها برزو من تحت الطرحة .. بشكل مؤلم لقلبه ..</p>
                    <p>كأي عروس بقايا الدمع مرسوم على وجنتيها .. كتمسحهم بكفها .. حتى كتبقى غير داك التنخصيصة لي من بعد البكا ..</p>
                    <p>وقف سيارته على جنب الطريق .. ورفع الطرحة على وجهها .. كيتأكد واش بصح هي لي معه .. ولا باقي كيتخيل وجودها .. جانبه .. وهي حلاله وامرأته .. البنت لي حماق على قبلها .. همس بصوت أجش ..</p>
                    <p>سفيان: وأخيرا منولة .. كنحس بهاد ثلاتة د السيمانات دازو فحال ثلت سنين من العذاب النفسي ..</p>
                    <p>جملته كانت ذو حروف عميقة .. كتدخل مع الذات وتذوب عظامها شوية بشوية .. وهي كتشوفه قدامها ببذلته السوداء .. فاتح أزرار قميصه .. كيبان ضخم .. محتل ذرات الهواء لي من حولها .. عضات على شفتيها ..</p>
                    <p>منال: زربتي عليا .. قلبك قاسي .. كنت بغيت غير واحد سيمانة أخرى زيادة ..</p>
                    <p>رفع حاجبه مال نحوها اكثر .. وبدفئ رد عليها ..</p>
                    <p>سفيان: ونتي لي سيمانة ماشفتكش .. ماشي قلبك قاسي وحجرة ؟</p>
                    <p>بصوت شرير .. رجعات كتضحك وكتمسح داك الدموع لي كانو قبيلة ..</p>
                    <p>منال: تستاهل حيت خليتيني نعتارف لك .. قبل منك ..</p>
                    <p>شافته فتح سيارته .. نزل ونزلها معها .. بداك الفستان الطويل .. كتعثر معه .. واخا بالطالون كتبان واصلة حتى لذقنه ..</p>
                    <p>منال: واش صافي وصلنا ؟</p>
                    <p>شد فخصرها حتى دورها لعنده .. سند جسدها على السيارة .. واقترب منها بدرجة خطيرة .. خلات الأنفاس يوحلو فحلقها ..</p>
                    <p>سفيان: صافي وصلنا وهنا فين غانكملو حياتنا بزوج ..</p>
                    <p>حط يديه على بشرتها كيتحسس نعومتها .. وكيمسح دموعها بشفتيه .. حتى ولات ماقادراش تتكلم وهو كيجرفها معه ف مشاعر عمرها عرفاتهم فحياتها ..</p>
                    <p>سفيان: ومع ولادنا ان شاء الله منولة ..</p>
                    <p>بصوت لاهث قطعاته ..</p>
                    <p>منال: غايشوفنا شي حد ..</p>
                    <p>سفيان: ماكاين حد هنا .. (شد فيديها) باغي غير نعنقك حتى تسكني فضلوعي لداخل .. بغيت غير ننفارد بك باش تعرفي شحال سلبتي عقلي وقلبي هاد النهار بحلاوتك عروستي .. كتزيدي تنفذي لأعماقي كثر مانتي كتمشي ليا مع الدم .. شاف فعيونه بحب وشغف .. وطوقات ذراعيها حول عنقه .. تكلمات بجرأة ..</p>
                    <p>منال: <em>You are the most beautiful fate.</em> (أنتَ أجمل مصير)</p>
                    <p>ضحك بخشونة .. وشدد من احتضانها لعنده ..</p>
                    <p>سفيان: <em>You are my sun, my moon, and all my stars.</em> (أنتِ شمسي، أنتِ قمري، وجميع نجومي)</p>
                    <p>قبلت ذقنه بخفة وبعدات فمها .. حاول يصبر نفسه .. بحشرجة عاطفية .. هزها بين يديه ...</p>
                    <p>سفيان: غانقتلك نتي ولا تقتليني شي نهار .. يا ذات القلب الجليدي ..</p>
                    <p>سندات راسها على كتفه .. كتنفس بحرارة .. ردات عليه باعتراض واهي ..</p>
                    <p>منال: قلبي ماشي جليدي ..</p>
                    <p>ضحك بخشونة ..</p>
                    <p>سفيان: عارف كيفاش نسكت هاد الفم ونخليه يقول لي بغيت .. ولكن حتى ندخلو ..</p>
                    <p>فتح الباب وشده ورائه .. غمزها بينما يديه كيتحركو على خصرها ..</p>
                    <p>سفيان: أنتِ حديقتي ياصاحبة القلب الجليدي .... !</p>
                    <p><strong>النهاية</strong></p>
                </div>
                <div class="story-navigation">
                    <a href="hoi-episode2.html" class="prev-part">الحلقة السابقة</a>
                    <a href="heart-of-ice.html" class="next-part disabled">العودة إلى الحلقات</a>
                </div>
            </div>
        </div>
    </main>
    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>