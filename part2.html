<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>#بنت_الدوار - الحلقة 2</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
          
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>#بنت_الدوار - الحلقة 2</h2>
                <div class="story-meta">
                    <p>تأليف: دودي العيساتي</p>
                </div>
                <div class="story-content">
                    <h3>الجزء 6</h3>
                    <p>بقات شهد مخبية ومرعوبة ..واخا البنات بغاوها تخرح الا انها مبغاتش ..تا دوزات يوماين وهي مخبية ..ونجية معرفاتها مالها.. نجية: بداو تاني.. شهد: شكون نجية: ضرايري ..غاا كيخويو الما فالرملة ..راه هو مشايف غا ولدو ... شهد: مناش خايفين..ياك هما عايشين مزيانين.. نجية: بغاو يحطو ولدو تحت صباتهم..ولكن متشدش ليهم ..هاداك راه ذكي وعارف اشكيدير.. بقات شهد كتستمع كالعادة لنجية وهي كتعاود على ضريراتها ..كتبقا جالسة معاها تونسها بعدما كينعسو البنات ..ويعجبها تسمع قصصها ومكائدهم ليها.. نجية: هانتي علاما كيديرو ...نوضي سيري صاوبيلي شي كاس داللويزة راه طار عليا النعاس تاني هاد الليلة.. ناضت شهد ومشات للكوزينة ..وبقات كتصاوب اللويزة حتى سمعات حس موراها ..بدا قلبها كيضرب من جديد  بهاء: ممكن نعرف علاش هربتي البارح .  تلفتات وهي مرعوبة وخايفة وباغا طريق تهرب منو ..محاملاش حس راجل يكون قريب ليها ..هو بقا كيشوف فيها وسرح فيها اول مرة يشوف وحدة زوينة بحالها ..واول مرة يشوفها عن قرب ..خوفها بحال شي طفلة صغيرة ولمعان عينيها قتلوه .. بهاء: قوليلي ..علاش خايفة ... جات تهرب وشدها من يدها.. بهاء: بلاتي متمشيش .. زاد رعبها ..وبدات تتنفس بالجهد من قمة الخوف حتى غيبات ..وشدها . سرح فيها اكثر داك الساعة ..وهزها بين يديه ..بغا يديها لبيت نجية ..شافوه عيالات باباه وكلهم شهقو من المنظر اللي شافوه ..اش كيديرو هادو مع بعض ..مشا طلعها وداها لبيت نجية وعيط ليها  .. نجية: اويلي مالها .. دخلها وحطها .. بهاء: خاص نفيقوها..معرفتش مالها  ..واش مريضة؟ غا كتشوفني كتخاف.. نجية : متخافش ..انا غانفيقها .. فيقاتها نجية بالما وبدات شهد تحل عينيها...شافت فيها وشافت فيه ..وجمعات يديها عندها وهي خايفة ..ولكن قدرات تشد راسها حيت حسات بالامان نوعا ما حيت سافت نجية حداها ... بهاء: واش نتي لاباس .. بقات ساكتة ومقاداش تدوي مكرهاتش تنوض من حداه..ناض هو ملي لقاها هكاك واستأذن من مرت باه وخرج.. نجية: شواقع ليك...شنو دارليك ها؟؟ شهد: والو..غا مبغيتش يهضر معايا... نجية: واش عرفتي شكون هادا؟؟؟ هاد ا هو اللي غايورت كاااع هادشي ..خاصك تعامليه مزيان  ...حيت بإشارة منو تباتي متصبحي فهاد الدار .. شهد: واش غايجري عليا .. نجية: وشنو حسابليك... شهدذة عفاك طلبيه..انا خايفة..معندي فين نمشي.. نجية: اعتذري ليه ..نعسي دابا ..الصبح بكري سيري اعتذري ووطاي راسك شوية .. حركات شهد راسها بالايجاب ..وحاولات تنعس... بهاء فبيتو كان متكي وكيفكر فيها فتفاصيل ملامحها اللي مقدرش ينساهم..وكيفاش هي ماشي بحال البنات الاخرين اللي كلهم كيبقاو يتجاوبو معاه ..علاش هي خوافة وبريئة ..ومكيهمهاش ابدا ..انه يكون اللي كان ..بقا كيفكر فيها ومحيداتش من بالو ابدا ..الغد ليه الصبح فاق كالعادة ..وخرج يفكر مع باه .. الاب: ايوا اولدي ..كيف صبحتي..</p>
                    <h3>الجزء 7</h3>
                    <p>بهاء: بخير الواليد ..بخير..ونتا ..تهلا فصحيحتك..هادا هو المهم.. الاب: انا تكون نتا بخير غانكون انا مزيان بزااف .. بقاو كيفكرو حتى شافها دازت وحانية راسها  .. بهاء: بصحتك الواليد..انا شبعت.. الاب: مكليتي والو... بهاء: راجع راجع... مشا بلا ميكمل الهضرة ..ولقاها رجعات وفيديها فطور البنت الصغيرة..شافتو وكانت علاين تطيح داكشي وهو يشدهم منها ... بهاء: عندك تطيحي تاني ..انا مجايش نآذيك ..غير بغيت نعرف مالك ... بدات كترعد وعينيها فالارض .. شهد: سس سمحلي ..متجريش عليا من الدار عفاك اسيدي ..(بدات كتبكي)  بهاء:علاش كتبكي ..واش درتليك شي حاجة .. شهد: سمحلي ..سمحلي .. بهاء: شنو سميتك .. شهد: شش شهد .. بهاء: هاكي ..غاتمشي لعند البنات تديلهم هادشي ..وغاترجعي عندي ..خاص نهضرو انا وياك .. حركات راسها بالايجاب ..وهي حمرا ..وعطاها طريقها ..كان كيهضر معاها بهدوء باش متتحسسش ..حيت بانليه شحال رهيفة ..ورقيقة فمشاعرها ..بقا كيستناها ..حتى خاف انه متجيش ..ولكن شافها وهي جاية وحانية راسها وكيفرك يديها بحال شي وحدة غادية لاعدامها .. ابتسم وحب ارتباكها معاه .. شهد: سيدي ..واش غاتجري عليا .. بهاء: شكون قالك غانجري عليك ..نتي غاتبقاي هنا..معندك فين تمشي .. تنفسات وحس بهادشي ..وبقات هكاك حانية راسها... بهاء: شوفي فيا ..واش نتي حشومية حتى لهاد الدرجة..عمري شفت شي وحدة بجمالك والعفة ديالك ..والحشمة ديالك..انا معجب بيك بزاف .. شهد: خاصني نمشي .. بهاء: (ابتسم) واخا ..باش متسخفيش تاني ..سيري ..شوية بشوية غاتولفيني... خلاها مشات وهو كيضحك ..وفرحان حيت هضرات معاه ..واخا خرجات جوج كلمات بزز من فمها ..ولكن هادشي فرحو ..ورجع جلس مع باه اللي كان كمل فطورو .. الاب: فين كنتي .. بهاء: غا هنا فالدار .. بقا جالس فالمكلس حدا باه ..وفاتح دراعيه مسرحهم وكيفكر.. الاب:فين طار عقلك... تقاد فالجلسة وشاف فباه .. بهاء: قوليا ابا..واش كاين شرط محدد خاص فالمرا اللي  نتزوج بيها.. الاب: هادا خبار زوين ...يعني نويتي تتزوج ..وتجيب ليا حفاد... بهاء :جاوبني هو الاول..واش خاص مواصفات محددة فالمرا اللي نتزوج ..ولا نختار بخاطري ..اللي عجباتي مهما كانت ممكن نتزوجها... الاب: نتا نوي وصاف ..وانا غانزوجك البنت اللي ختاريتيها...مهما كانت .. بهاء:متأكد؟؟ حتى لو قلت ليك انه البنت اللي بغيتها ..هي البنت اللي خدامة عند خالتي نجية.. الاب: (تفاجأ)ولكن..داك البنت معرفناش اصلها ولا فصلها ..وو..</p>
                    <h3>الجزء 8</h3>
                    <p>بهاء: عاد قلتي ليا انه ممكن نختار البنت اللي بغيت ... الاب: ولا عليك ..انا عاهدت نفسي انه غير تتتزوج ..ميهمش شكون ..وتا البنت راها فيدنا ..تزوج بيها ولا ديرها جارية ..نتا حر ..فيدك المال ..اللي يخليك دير ما بغيتي ..حتى يلا مليتي منها ..تشوف وحدة اخرى...نتا حر ... بهاء:  لا ..انا بغيتها هي ..وباغي نتزوجها .. الاب: انا غانعيط ليها ...(شاف فبنت من اللي خدامات تما) عيطي على لالاك نجية ..وقلها تجيب معاها البنت . فالبيت كانت نجية جالسة وكتمشط شعرها تا دقات عليها البنت البنت: لالة  ..تكلمي الحاج..وطالب معاك حتى شهد.. نجية: الحاج؟؟(شافت فشهد) شنو درتي.. شهد: والو!!.. نجية: زيدي قدامي ... مشات وهي قدامها..وحانية الراس..ولقاو الاب وولدو جالسين..فهمات نجية انه الموضوع متعلق ببهاء.. نجية: الحاج...بغيتيني.. الاب: اه ..قوليلي ..منين جبتي البنت .. نجية: من دوارنا..واش دارت شي حاجة..الى دارت انا كنواعدك نعاقبها..بهاء اولدي..واش.. بهاء: لا ماشي داكشي ..غير هو...(شاف فباه).. الاب: بهاء بغا يتزوج بيها... ابتسمات نجية لا اراديا وضحكات.. نجية: هاداك هو النهار الكبير.. شهد ملي سمعات هكاك شدها الارتباك ..وجاها احساس غريب..حسات بحال الى غاتخون داوود الى تزوجات راجل تخور..حسات بالخوف ..وبدات تفرك فيديها.. بهاء: سوليهل اخالتي واش موافقة..بانليا حشومية... نجية: وشكون ترفض بهاء ولد الشان والمرشان..واش هي تحلم .. الاب: والديها باقيين فالحياة.. نجية: اه باقين.. الاب:انا غانصيفط لعندهم ..باش يجيو ونخطبو منهم البنت بالاصول ..ومنو ..نسولو عليها ... نجية: خود راحتك الحاج..(ناضت)زيدي اعروستنا زيدي .. كانو كيراقبوهم عيالات الاب..وشافو شنو وقع.. كلتوم: شفتي شفتي ..صافي دارت الركايز ..غاتحط ولدو تحت باطها..حيت خدامتها الوفية غاتكون مرتو..صافي اعتبريها ولات لالة الدار.. غالية: واش مالقا شكون يتزوج الا خدامة..معرفتش كيفاش وافقليه باه على هادشي... فاطنة: هو باغي رضاه ..واش يقدر يخسر ليه خاطرو ..اللي بغاها تكون ..تا نتوما ..غايدوز معاها وقت ويلوحها ..عادي..كاع اللي لاباس عليهم هكا دايرين .. غالية: على الله... دخلات نجية للبيت هي وشهد ..وهي ضاحكة .. نجية: مالكي مفرحاناش..مالكي... شهد: انا ...خايفة.. نجية: مناش خايفة الهبية ..عرفتي شكون خطبك ولا..نتي راه محظوظة نتي ..نتي مرزوقة ...عرفتي شناهي ولد الحاج يخطبك ويشوف فيك من دوك كاااع البنات لللي دازو عندها فهاد الدار..راه عندك الزهر وبزااف ..شمن خوف شمن زعتر ..نتي اللي غاتولي مولات الدار وكلشي غايوليو خدامين عندك .. شهد: انا متقدرش نتزوج ..خايفة ..ووو داوود الى عرف .. نجية: شكون داوود؟؟!!  شهد: رااجلي... نجية: علاه نتي مزوجة؟؟؟  شهد: طلقني ولكن...</p>
                    <h3>الجزء 9</h3>
                    <p>نجية: طلقك يعني صاافي...متحبسيش ليا قلبي...مغايضيعش من بين يدينا ...اصلا كارثة الى عرفك مزوجة ومطلقة..راه ممكن يتراجع هبطات شهد راسها وهي خايفة كالعادة ..ثقتها بنفسها معدومة تا باش تهضر مقدراتش .. اما نجية هزات الهم انه يضيع من بين يديهم..صيفط الاب المرسول لعند الدوار ..اما شهد مخرجاتش من البيت  ...توحشها بهاء وبقا غادي جاي كيتمنى يتلاقاها..البنات اللي خدامين فالدار كلهم حسدوها ومحملوهاش..علاش يختارها هي ..شنو فيها وهما مافيهمش ..الغد ليه جلسو يفطرو ..وبهاء كله ايجابية ..حتى وصل المرسول ... الاب: على سلامتك ...واش جاو معاك والدين البنت.. المرسول: لا اسيدي.. بهاء:علاش ..واش ماموافقينش؟؟ (ارتبك) المرسول: سول هو الاول عليها ..كاين شي حوايج خاص تعرفوهم .. بهاء: دوي .. المرسول: كانت مزوجة بواحد من الدوار سميتو داوود.. بهاء قلبو ضرب حيت  مكانش عارف انها مزوجة.. بهاء :كمل .. عيالات باه كلهم كانو كيتصنطو ..وحتى نجية اللي حاطة يدها على قلبها.. المرسول: ولكن تطلقات حيت تكرفص عليها واحد من الحصادة ..وقالو كانت حاملة ..طلقها راجلها بعدما ضربها ..وطيحات ..وكلها شكيقول ..كاين اللي كيقول انه كانت كتعرفو قبل ..كاين اللي كيقول انه حملات منو ..كاين اللي كيقول انها بريئة ونية ..وهداك هو اللي تكرفص عليها وضيع حياتها.. بهاء داك الساعة زير على يديه وعينيه عمرو حزن ..اما باه شاف فيه .. الاب: لا حول ولا قوة الا بالله ..الله يرضي عليك اولدي اللي سولتي قبل ما تمشي لوالديها ..مزيان مللي عرفنا انه متصلاحش ..ربي يجيب شي وحدة حسن منها ..ناض بهاء من المجلس ..اما نجية اللي كانت كتسمع حطات يدها على فمها بالصدمة ..ومكانش عارفة هادشي ..شافت فضرايرها كانو كيضحكو ويتشفاو ..انه خطتها مامشاتش كما بغات وضاعت...دخلات لعند شهد وشافت فيها ... نجية: علاش مقلتيش ليا شنو وقع ليك .. حنات شهد راسها ومدواتش .. نجية: طرف دالخبز ديالك سالا معايا ...انا غانرجعك لعند والديك .. شهد: عفاك لا ..عفاك ..انا منقدرش نرجع تما ..كنترجاك  نجية: حيدي عليا .. حيدات يديها اما شهد بقات كتبكي وكتفكر ..كيفاش غاترجع لتما ..وسنو غايديرو ليها والديها ..غايعاتبوها ..حيت نفس الموضوع تاني ولى تابعها ..بزز باش تهناو منها ومن فضيحتها ..وصلات لبيتو ودقات ..هو كان حاط يديه على راسو ..سمع الدقات وناض حل ..تفاجأ مللي شافها هي وكتبكي .. شهد: عفاك اسيدي ..كنترجاك متجريوش عليا  ..ماشي لخاطري ..ماشي ذنبي ..خليني نخدم عندكم هنا شاف فيها وكانت شاعلة فيه العافية فقلبو ..عافية الغضب ..ديال كيفاش وحدة بحالها يوقع بيها هادشي كله والعالم كله ميرحمهاش ..ويتكب عليها ..حتى عائلتها مرحموهاش ..وراجلها طلقها ..بقا كيشوف فيها وهي كتشهق بحال شي طفلة صغيرة..كتبكي وهمها ماشي زواجها او شي ..همها غير مترجعش لنفس البلاصة اللي وقعات فيها الكارثة ..خايفة من والديها</p>
                    <h3>الجزء 10</h3>
                    <p>..شد فيدها وزير عليهم.. بهاء: معندك فين تمشي ...انا مازال باغي نتزوج منك ..عفاك وافقي ..وغانسيك فكاع داكشي اللي داز عليك ..غانكون ليك السند للي افقدتيه..انا عارف انه ماشي ذنبك ..عارف انه ماشي لخاطرك ..وغاناخد ليك حقك مللي اذاك ..غانكون احن واحد فالدنيا عليك ..غير وافقي .. بقات كتشوف فيه وهي مصدومة ..ومعرفات متقول .. شهد: ولكن ...خالتي نجية قالت انه غاترجعني لدارنا .. بهاء: غانهضر معاها ..ها؟ نتي غارتاحي ..متهزي الهم لحد ..ارتااحي ... مسحات دموعها ومشات للكوزينة وبقات جالسة تما ..اما بهاء مشا دق على نجية ..فتحاتليه الباب وهي متفاجأة... نجية: بهاء؟ بهاء: جيت نهضر معاك على شهد..وبغيت نقولك انه هادشي مهز فيا شعرة ..انا بغيتها وباقي باغيها..ولحد منتزوج بيها عفاك تهلاي فيها.. نجية: واخا..ولكن. وباك ..غايوافق؟ بهاء: متهزي هم..انا نعرف نقنعو.. نجية: واخا ..الله يكون معاك... بهاء: وتهلاي فيها.. نجية: فعينيا .. عيطات نجية لشهد اللي تفاجآت بيها كتضحك على غير العادة..ودخلاتها تاني لبيتها.. نجية: اش درتي للدري ..كري..مكيشوفش من غيرك..تعمى بحبه ليك.. بقات كتشوف فيها ومفهمات والو.. بهاء مشا جلس مع باه.. الاب: ايوا..لاباس ؟ بهاء: لاباس..انا مازال فهضرتي..وغانتزوج شهد.. الاب: زعما نتا بعقلك...ونتا عارفهااا... بهاء: عارف ولكن ماشي لخاطرها... الاب: ماشي سوقنا..المهم انه.. بهاء: انا باغيها لشخصها... الاب: ختار لي بنت.. بهاء: هي..وايلا مكانتش هي ..منظنش انه غانتزوج فيوم من الايام... الاب: كتلويلي دراعي اولدي ..عارفني باغي نشوف ولادك .. بهاء: سمعني الواليد ..انا كيهمني فالمرا اللي نتزوجها نكون كنبغيها ..ومقتنع بيها ..عفاك ديرلي خاطري ..وانا غانفرحك بحفااد ههه الاب: واخا ..نتا عارفني مكنقدش نخسر ليك خاطر ..غانمشيو نخطبوها من والديها .. بهاء: الله يطوليا فعمرك (باس يدو وراسو)  ناض من عندو ومشا وهو فرحان دق على شهد ..حلات ليه الباب .. بهاء: غانمشيو لدواركم  شهد(تخلعات) : شنوو. بهاء : باش نخطبك من والديك ..وباش ترفعي راسك بيناتهم ..وكلشي يعرف انه هاد البنت اللي تظلمات غاتزوج ودير دارها... شهد: انا خايفة ... بهاء: متخافيش ..غاتكوني لاباس معايا ..وفأمان ... زغرتات نجية ..وهي كتضحك .. نجية: الله يكمل بالخير ..انا غانجي معاكم .. بهاء: ضروري .. بقا كيشوف فيها وهي مرعوبة ومرتبكة ...وعينيها كيلمعو ..مكرهش يعنقها ..ولكن ضروري يستنا حتى يتزوجو .. وجدو راسهم ومعاهم شهد ..وشدو الطريق للدوار..</p>
                </div>
                <div class="story-navigation">
                    <a href="part1.html" class="prev-part">الجزء السابق</a>
                    <a href="#" class="next-part disabled">الجزء التالي (غير متوفر)</a>
                </div>
            </div>
        </div>
    </main>

    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>