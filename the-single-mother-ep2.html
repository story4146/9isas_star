<!DOCTYPE html>
<html lang="ar" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>الأم العازبة - الحلقة 2</title>
    <link rel="stylesheet" href="style.css">
    <link href="https://fonts.googleapis.com/css2?family=Changa:wght@400;700&display=swap" rel="stylesheet">
</head>
<body>
    <header>
        <div class="container">
            <div class="header-top">
                <div class="logo-container">
                    <a href="index.html">
                        <img src="images/logo.png" alt="شعار قصص ستار">
                    </a>
                </div>
                <nav>
          
                </nav>
            </div>
            <div class="search-box">
                <form action="#" method="get">
                    <input type="text" placeholder="ابحث عن قصة..." name="q">
                    <button type="submit">بحث</button>
                </form>
            </div>
        </div>
    </header>

    <main>
        <div class="story-detail">
            <div class="container">
                <h2>الأم العازبة - الحلقة 2</h2>
                <div class="story-meta">
                    <p>تأليف: دودي العيساتي</p>
                </div>
                <div class="story-content">
                    <h3>الجزء 6</h3>
                    <p>نسرين: وشنو هي هاد اهم حاجة ..</p>
                    <p>امجد: ناقصني نعيش ..</p>
                    <p>حسيت انه قالها بتنهيدة ..وفهمت منو انه معايشش مرتاح ..ومعدب فحياتو ..</p>
                    <p>نسرين: نتا عايش عايش ..واحد ملياردير .. مزوج ..وبمشاريعو ..لاش اللي مغايعيشش ..</p>
                    <p>امجد:(سكت شوية وهضر) ونتي ..كيف عايشة ..يا ترى ..مرتاحة ..وفرحانة ..ولا حتى نتي ناقصك الحياة ..ومقاداش تعيشي بحالي ..</p>
                    <p>نسرين: انا مرتاحة بزااف ..كيف لا ..وانا أم ..واخا عازبة ..</p>
                    <p>تبدل فيه اللول ..ولكن انا قلبت وجههي وحافظت على ثباتي وانا كنشرب قهوتي وكنشوف فالناس اللي حاضرين..</p>
                    <p>امجد: مكرهتش نفهم ..يعني ..واش تزوجتي وتطلقتي ..ولا ..</p>
                    <p>نسرين: كنت غانتزوج ..وتخلى عليا نهار العرس ..ضحك فيا اللي يسوى ولللي ميسواش ..ونهار قلتلو انا حاملة نكرني ونكر ولدو ..عندو الحق ..هاداك ولدي بوحدي ..ماشي ولدو ..</p>
                    <p>امجد عرف انها كتهضر عليه ..جا يهضر وهي تقاطعو ..</p>
                    <p>نسرين: كنستأذنك ..خاص نرجع للاجتماع ...</p>
                    <p>لاحتها فوجهه ..ومشات وهو حس راسو مخنوق ..حيت عاد بدا يرجع معاه كاع داكشي اللي فات ..شنو اللي يخلي وحدة مخلات مدوزات على حسب موصلو من بنت عمها وانها دارت بكارة اصطناعية ..شنو اللي يخليها تحتفظ بالبيبي ..خصوصا انه كان كيظن ان الاب غير معروف..رجع للاجتماع وهو بالو مكاينش معاهم ابدا ..حاس راسو مرفوع ..بزز باش كمل وشاف نسرين ناضت ..ناض موراها..مشا شدها من دراعها ..</p>
                    <p>امجد: مازال مكملنا الهضرة..خاص نهضرو ضروري ...خاص الامور توضاح بيناتنا ..</p>
                    <p>نسرين: هههه ومالها مابغات توضاح نهار جيت عندك كنبكي وكنترجاك ..انه تسمعني وتشرحلي غا شنو واقع ..ليوما بعد ربع سنين..جاي تقول ليا انه خاص توضاح الامور ..اينا امور اللي غاتوضاح ..</p>
                    <p>امجد: انا عارف انه مدرت فيها ما يصلاح وانا منسواش ..ومسمعتكش ..ولكن قوليلي ..واش الولد اللي ولدتيه ..ولدي؟ عفاك ..قوليلي الحقيقة ..صارحيني...كوني معايا صريحة ..وانا اللي بغيتيه هو اللي غايكون ..</p>
                    <p>نسرين: كنعقل نهار قلتيلي سيري شوفي معامن ...عقلتي ..مشيت وبقيت كنفكر كنفكر..انا معامن ..وفيمن تقت ..ولكن عطيت قلبي ..بقيت كنفكر ونفكر ونفكر ...تخيل اني معرفتش ..تما فين قررت ان ولدي غاياخد سميتي ..ولدي انا هاداك ..ماولد حد ..حتى انه مكيعرفش يقول بابا ..كيقول غا ماما ..ماشي هو اول ولا اخر واحد معندوش اب..عادي..مرتك غاتكون كتسنى فيك ..معندك مدير فهاد البلاد مادام اجتماعاتك سالاو ..يالله بالسلامة ..</p>
                    <p>خلاتو وهو شاعلة فيه العافية ...وحاط يديه على راسو وغادي جاي ..حس ان كلشي رجع عليه من جديد ..الباب اللي كان ساد هادي سنين ..وكان كيحسابليه انه قوي وغايتغلب على حبه ليها وتعلقه بيها ..اكتشف انه غالط ..طول هاد السنين حاول اكتر من مرة يقلب عليها ولكن ملقاهاش ..معرف فين مشات ..وكان كل مرة كيصبر راسو بأنها خائنة ..وانها متستاهلوش ..ولكن للحظة ..تفكر ماذا لو ..كانت بريئة ..وماشي خاينة والولد ولدو ..</p>
                    <p>مشيت للدار وجرا عندي ولدي عنقتو بالجهد وشميت ريحتو ..وتنفست ريحتو باش نقدر نحيد الغصة اللي فقلبي بسبب باه للي رجع كأن شيئا لم يكن ..بقيت كنلعب معاه ..حتى سمعت الدقان ..ومشيت فتحت ..لقيتو هو ..</p>
                    <hr>
                    <h3>الجزء 7</h3>
                    <p>نسرين:(بارتباك) شنو نسيتي ..</p>
                    <p>جا مورايا ولدي وشد فيا ..وبقا كيشوف فباه شاف فيه امجد وتحنى على ركابيه ..وبقا كيشوف فيه بتمعن ..باين الشبه جدا ..ميحتاجش يدير تحليل dna باش يعرف انه هادا ولدو ولا لا ..مد ليه يدو يقيسيو ..ولكن ولدي تخشى فيا ..مبغاش يمشي عندو ...شاف فيا وعينيه مغرغرين ..</p>
                    <p>نسرين : تفضل...</p>
                    <p>دخل وانا هضرت مع ولدي..وطلبت منو يجلس معاه ..وميخافش منو..خليتهم ووجدت الغدا ليهم ..درت هادشي حيت من ديما كنت كنفكر نهار غايوعى ولدي ويسولني على باه شغنقوليه..حمدت الله حيت رجع اه ..ماشي على قبلي . وانما على قبل ولدي ..اللي كان بدا العد العكسي انه يسول على باه ...تعلق بيه ولدي ..وحتى هو ..وبقاو مدة مع بعض...حتى نعسو وداه حطو فبيتو..</p>
                    <p>امجد: نسرين..خاص نهضرو ..ونوضحو الامور ..</p>
                    <p>نسرين: تفضل ..</p>
                    <p>امجد(جلس) انا عارف انه نتي معرفتيش شنو وقع ..ولكن غانعاودليك كلشي ..داك النهار ..دالعرس ..جاو عندي جوج دالناس ..بنت عمك غزلان ..اللي نتي كتعتبريها ختك ..وخوها ..هاد الناس بالنسبة ليا كانو من المستحيل يكدبو..حيت نتي كنتي كتهضري عليهم بزاف وكبرو معاك..وكانو بحال خوتك ..</p>
                    <p>نسرين: هادشي صحيح ..</p>
                    <p>امجد: وراوني شي تصاور ..وقالولي انك عندك ماضي مع شي شخص ..وراوني تصاوركم مع بعض ...صحيح انهم قدام ..ولكن قالولي انك فقذتي عذريتك معاه ..ودرتي بكارة اصطناعية ..</p>
                    <p>بقيت مصدومة الصراحة ..كما قال كنت كنعتبرهم خوتي ..كيفاش قدرو يطيحو عليا هاد الباطل ..</p>
                    <p>امجد: انا تصدمت .خصوصا بعدما وراوني شهادة طبية</p>
                    <p>نسرين: طبعا تيقتي هادشي ..وهادا هو السبب اللي خلاك متسمعنيش ..وتحشمني مع الناس ومتجيش للعرس ..ومتيقش حتى حملي منك..</p>
                    <p>امجد: ديري راسك بلاصتي ..</p>
                    <p>نسرين: درت راسي بلاصتك ..عندك الحق ..تا واحد مغايقدر يتيق ..احم قوليا ..اللي كنعرف انه البكارة الاصطناعية مكتصبرش كتر من عام ياك؟ شنو بانليك نمشيو للطبيب هنا فأوروبا ..يشوفها ..ويأكد ليك انها طبيعية ..ماشي اصطناعية ...</p>
                    <p>امجد: ولكن كيفاش تا ولدتي ...</p>
                    <p>نسرين: بسيزاريان...</p>
                    <p>امجد: (شد فيديا)نسرين انا متيقك بلا طبيب..</p>
                    <p>حيدت يدي منو ونضت ...</p>
                    <p>نسرين : مزيان ..مدام تيقتي دابا مغاتبقاش عايش ونتا حاس انك تخانيتي ..وتقدر تعيش كما قلتي ..وتكمل حياتك كما كانت..</p>
                    <p>امجد: (ناض تاهو) واش عندي معاك شي فرصة ..ننساو داكشي اللي وقع ..ونربيو ولدنا مع بعض ..ومنخليوش فرصة للي باغي يفرقنا ..</p>
                    <p>نسرين: انا معطيت حد فرصة ...نتا اللي عطيتيهم بلا متسمعني ..وخليتيني معرفت باش تبليت ..</p>
                    <p>امجد: انا ندمان بزااف ..وكنتمنى انه تعطيني فرصة ونجمعو شملنا والولد يكبر بيناتنا ..</p>
                    <p>نسرين: وقت نعاسي دابا ..غدا خاص نفيق بكري للخدمة..تفضل ..</p>
                    <p>خرج وهو كيشوف فيا ..وانا عارفاه كيفاش كيفكر ..وتانا شكون يحس بيا..صعيب باش تكون تايق مية فالمية فشي حد..وفالاخر يخيب ضنك..ويحسسك بخيبة امل..تبقا تتفكرها ديما..صعيب تخونك نفسك ..</p>
                    <hr>
                    <h3>الجزء 8</h3>
                    <p>نفسك اللي كانت كتأكد عليك انه دوك الناس عمرهم يخونو..نفسك اللي تاقت وكانت ضعيفة ..نفسك اللي مقدراتش تقاوم ..صعيب باش تعيش الاحساس ديال خيبة الامل ملازمك طول الوقت ..كيحضر عليك في جميع اللحظات ..منغص عليك حياتك ..كيسألك ..شنو ذنبك حتى تخانيتي ..علاش تغذرتي ..حتى دفعتي تمن شيء معندك فيه يد ...بنت عمي اللي كنت معتابراها اختي ..طعناتني وتسببات بتعاستي ..وفأنه ولدي يكبر بعيد على باه ..بقيت تما كنمشي لخدمتي ..وامجد رجع للبلاد ..حتى تصدمت بمكالمة من والديا ..كيسبوني وينعتوني بأسوء الالفاظ ..عرفو من امجد انه عندي ولد ..كنت غانطرطق..كيفاش مشا يفضحكني ..خديت تلفوني ديريكت ..وصونيتلو ..جاوبني بسرعة ...</p>
                    <p>نسرين: اش هادشي درتي ..اش هادشي ..علاش فضحتيني مع عائلتي..</p>
                    <p>امجد: انا حسابلي فخبارهم ..تهدني ..مدرتهاش بالعاني..غا بغيت نجمعو الشمل ..انا خبرت حتى والديا ..باش يكون فراسهم اني غانطلق لهاد السبب ..باش نقدرو نتجمعو من جديد..</p>
                    <p>نسرين: يا سلام ..سهلتيها ..وشكون قالك انه غانرجع عندك اصلا ..انا نسيتك ..مستحيل نرجع عندك ..وايلا خليتك تشوف ولدك فغير حيت على قبله هو ..</p>
                    <p>امجد : نسرين عفاك ..سمعيني انا ندمان..</p>
                    <p>نسرين : بعد مني ..خليني فحالي ..</p>
                    <p>قطعت عليه ..وبقيت كنفكر اش غاندير فهاد الحريرة..ما فيدي تا حاجة من غير انه نعيش هنا مع ولدي..ومنرجعش للمغرب مدام المستور اتكشف ...وكلشي ولى مفضوح..حاولت نسترخى ولكن راسي كان غايتفور ...وينفجر ..امجد بقا كيصوني شحال من مرة ..ولكن انا مكنتش كنجاوبو..حيت صافي عييت ..الغد ليه وجدت راسي ..نمشي الخدمة وشربت قهوتي ..جات المربية تجلس مع ولدي ..وانا نسمع الدقان فالباب ..حليت وانا نتصدم بواليديا هما اللي جاو ..تصدمت وخفت من ردة فعلهم ..دخلو ومهضروش معايا ..جلسو..شافو فولدي ورجعو شافو فيا ...</p>
                    <p>ماما: تا لامتا كنتي ناوية تخبيه علينا ..تا يولي راجل ..</p>
                    <p>نسرين: كنت خايفة ...ومعرفتش شنو ندير..</p>
                    <p>الاب: شنو باغا ديري ..غاتبقاي هكا؟؟ بحال النصارى ..</p>
                    <p>نسرين : انا مغاديش نتخلا على ولدي ..وباه بغا يسجلو فسميتو..انا غانسمحلو بهادشي...</p>
                    <p>الام: غاتتزوجو..</p>
                    <p>نسرين: مغانتزوجش بيه..</p>
                    <p>الام: منيتك..شغايقولو الناس علينا...باقي زايدة فيهم</p>
                    <p>نسرين: ماما انا خديت الدقة بوحدي..</p>
                    <p>ماما: تا واحد مقالك غلطي ...وزايدون لوكان فداك الوقت جيتي وقلتيهالنا كنا غانقلبو على حل ..</p>
                    <p>نسرين: اينا حل ..انطلبوه يتزوجني؟؟؟ انا مشيت عندو ورغبتو ...وهو مبغاش ..نكرني...ودابا غانرجع ليه عادي ..كأن شيئا لم يكن...</p>
                    <p>الاب: تزوجيه وتطلقي ..تا واحد مقالك بقاي معاه ...باش ولدك يكون عندو اب شرعي ..واخا ماشي شرعي..وباش مللي يكبر ..ميشوفش هاد الفضيحة اللي دارو والديه ...</p>
                    <p>سكتت ومالقيت منقول ..حيت نسبيا بابا عندو الحق..اش غانقول لولدي ملي يكبر..اللهم نقولو راه انا وباك تطلقنا ..احسن ما نقولو راه مامزوجينش اصلا..والتفاصيل ماشي ضروري يعرفها...بلا منعقدو..</p>
                    <p>بقاو معايا والديا والغد ليه جا امجد..وانا قالبة وجهي..هو كيمشي لولدو يعنقو ..حتى نطق بابا وقاليه ..انه خاص نتزوجو..هو ابتسم..</p>
                    <p>امجد: اكيد اعمي..</p>
                    <p>بابا: نسرين طلبات انه تطلقها بعد الزواج..المهم الدري يكون شرعي ويتسجل..</p>
                    <hr>
                    <h3>الجزء 9</h3>
                    <p>تصدم امجد بعدما كان فرحان..</p>
                    <p>امجد: ولكن اعمي..انا باغي نكفر عن ذنبي..انا ..نسرين انا مستعد ندير اي حاجة باش تسامحيني ..</p>
                    <p>انا مدويتش وقلبت وجهي...</p>
                    <p>امجد : نسرين..عفاك..سامحيني...</p>
                    <p>نسرين:عفاك نتا..باركة عليا غا داكشي اللي عشت..عييت خلاص..</p>
                    <p>خليتو ودخلت لبيتي ..وبقيت كنبكي بحرقة...دخلات عليا ماما..لقاتني كنبكي..</p>
                    <p>ماما: انا عارفة شنو راكي كتحسي..ولكن راه شي حوايج خاص يتدارو..باش الحياة تمشي فمسارها الصحيح..</p>
                    <p>نسرين: واخا..غانتزوجو..</p>
                    <p>ماما: مازال كتبغيه؟..</p>
                    <p>نسرين: للاسف..رغم كاع داكشي اللي دوزه عليا..واللي تسببلي فيه...</p>
                    <p>ماما: متطلقيش ..وعطي فرصة لراسك..داك الساعة غايبانليك واش غاتسامحيه ولا لا..</p>
                    <p>نسرين: مجروحة منو...مقاداش نتخطى وفنفس الوقت مقاداش ننسى..</p>
                    <p>ماما: غانمشيو للمغرب ..امجد خاصو وقت يطلق ..ونتي خاص تلحقي علينا..اما الى كان معندكش خدمة مهمة زيدي تمشي معانا من دابا ..ومنو ولدك يدوز وقت مع عائلتو..</p>
                    <p>نسرين : غنرجع معاكم...حيت حاسة راسي اني محتاجة نفيق من الكابوس اللي عشتو كاع هاد السنين ...</p>
                    <p>ماما:احسن ..</p>
                    <p>رجعت معاهم ..ولدي تعلق بوالديا ..وتعلقو بيه تا هما ..حتى والدين امجد حماقو عليه ..خصوصا انه مولداتش عروستهم..ومن جهة اخرى هما كانو كيتمناو اني نتزوج امجد ..حيت كنت عزيزة عليهم ..اما هو...كان كيدير جميع المحاولات اني نرجع ليه وننسى ..</p>
                    <p>امجد: مبقاش بزاف ..الطلاق غايخرج دغيا ..ونتزوجو ..انا موجد كلشي..</p>
                    <p>نسرين:ممم..ومالك متحمس ..ياك غا زواج شكلي ...</p>
                    <p>امجد :على قبل ولدنا ..مناوياش تسامحيني ..طلبي اي حاجة فالدنيا غانفذها...باش ترضي عليا...</p>
                    <p>نسرين: نهار ننسى اني ولدت بوحدي ..وعشت قسوة الحياة مع ولدي بوحدي..داك الساعة نقدر نسامحك..</p>
                    <p>بقيت هكاك ..مكنجاوبوش ومنخلاه..واخا كنموت عليه ..وكنبغيه ولكن ..مقاداش نتجاوز ...وصل نهار العقد ..عائلتو عياو فينا نديرو العرس..ولكن انا مبغيتش ..عياو يرغبوني ولكن انا كنبين ليهم باللي الزواج على قبل ولدي..باش يعرف باه وصاف ..ولكن والديا اصرو اني ندير حفل قدام الناس ...انا رفضت بحكم غانبدا نبرر ليهم على ولدي ..اللهم هكا حسن...معرفونا رجعنا ولا بقينا ..امجد غايتصطى ..عارف راسو مضيعني من يديه ..صحاب الحسنات صاقو الخبار وجاو كأن شيئا لم يكن ..بيقت غا كنشوف فيهم..شنو استفدو ..علاش غدرو بيا ..مقدرتش اني نسكت وانا نتفركع..</p>
                    <p>غزلان: حبيبة ..لاباس عليك ..توحشتك اصاحبتي ..علاش تخبي عليا انه رجعتو انتي وامجد كل هاد المدة..لا وولدتو ...وانا مفخباريش. .والمسخوط كيمثل علينا انه مدمر وحزين..صدق عايش الحياة فالخفاء...</p>
                    <p>نسرين: غتبقاي تمثلي عليا بزاف؟</p>
                    <p>غزلان:شنو كتقصدي ..اشمن تمثيل؟؟</p>
                    <p>نسرين: حسابليك معارفاش سبابي ..وكيفاش تا تخلا عليا امجد وشنو قلتيلو نتي وخوك...انا باغا نفهم حاجة وحدة...علاش هاد الحقد..علاش ..انا عمري ما صرفت فيك العيب..كنت كنعتبرك ختي..كنت كنعاود عليكم لأمجد وكنفتخر بيكم...ولكن نتي باش جازيتيني ..</p>
                    <hr>
                    <h3>الجزء 10</h3>
                    <p>بقات كتبكي وحاطة يدها على فمها ومقدراتش تجاوب..اش غاتقول وانا حطيتها بوجهها ..احسن حاجة انها معارفاتش شنو وقع وحسابليها انا وامجد رجعنا اكيد كانت جاية دير شي مكيدة تاني باش تفارقنا..مشات وانا بقيت فبيتي..جا عندي ولدي وخسا راسو فيا ..اجمل ما فيه انه واخا كيلعب مع عائلتي وعائلة باه الا انه قريب ليا بزاف..وكيحس بالامان والراحة غا مني كيتخشى فحضني ..وكينعس ..عنقتو حيت تانا حاسة بالامان وهو معايا ..جا باه كالعادة ..وبقا كيرغبني ويزاوك فيا ..باش نسامحو ..وانا شحفتو ..ومخليتهاش فيه ..تعدب اامجد ..تعدب كما تعدبت انا ..يمكن تحس بربع داكشي اللي حسيت بيه انا ..عائلتو تا هما مخلاو ما دارو ..وكيجيو عندي يرغبوني انه نجمعو الشمل ..ولكن انا مبغيتش ..حتى وقع داكشي اللي خلا الرغب يتسرسب لأعماقي ..وصلاتني خبار انه امجد دار كسيدة وحالتو خايبة ..مشيت كنجري وانا مخلوعة وكنبكي وكنغوت بسميتو ..مشيت لدارهم حيت معرفتش اينا سبيطار راه هو..دخلت وانا كنغوت باغاهم يعطيوني خبار عليه ..كنت غانتسطى ..وكنغوت بالجهد ..فجأة لقيتو هو ..سكتت وتصدمت ..</p>
                    <p>امجد: جاني جوابي ..</p>
                    <p>نسرين(كننهج) : اش واقع ..</p>
                    <p>جا عنقني وزير عليا ..</p>
                    <p>امجد: حتى نتي كتبغيني ...متنكريش ..انا عارف ..ها الدليل ..كنتي غاتسطاي عليا..</p>
                    <p>نسرين: اش واقع...كتفلا عليا ...</p>
                    <p>امجد: موقعلي والو...ولكن بغيت نعرف واش باقي كتبغيني ولا لا ...ولقيت جوابي ...انا عمري مغانمل من انه نترجاكي تسامحيني ...وانه نحلم ترجعيلي..حيت وليت عارف انك كتبغيني ..ومنسيتينيش ...</p>
                    <p>نسرين: طول عمرك سباب عدابي...بعد مني ...خلاص ..بعد مني ...</p>
                    <p>بعدت منو ومشيت وانا كنبكي .. ورجعت للدار ..وشافتني ماما ..وبقات تواسيني حيت كنت كنشهق بالبكا...</p>
                    <p>ماما: هو دارليك تست...وعرف الاجابة..</p>
                    <p>نسرين: يبعد مني ..عييت صافي عييت..</p>
                    <p>ماما: تخيلي لو ان هادشي بالصح...وانه وقعاتليه حادثة..ولا قدر الله مات مثلا ...شنو كان عقلك كيقولك ..ملي جاك الخبار ..اكيد كنتي كتقولي يا ريت سامحتو ورجعت معاه..</p>
                    <p>نسرين: اه..ولكن..هو دايرني لعبة..</p>
                    <p>ماما: هو كيبغيك..وكيجرب جميع الطرق باش يرجعليك ..عطيه فرصة ..</p>
                    <p>نسرين: مقاداش ننسى ...مقاداش ...هو شك فيا وتخلا عليا فأصعب الاوقات ...شنو ذنبي ...</p>
                    <p>ماما: وندم ...وولى فيدك ..</p>
                    <p>نسرين: انا ماشي ساهلة...وماشي لعبة..</p>
                    <p>ماما: سمعي ..الحياة مرة...ونتي راكي كتتعدبي بالفراق ..كتر ما كتتعدبي بالماضي..الماضي مشا وسالا..ونتي خاص تفيقي مع راسك..وتعيشي حياتك ..وولدك تا هو يعيش بيناتكم ..محياة ما تا لعبة ..انه الولد بعيد على باه ..ومرة معاك مرة معاه..راه غايتعقد..وغاتخسروه..اللهم صاوبي ما يمكن تصاوبيه ما حدو صغير..وسيري عيشي معاه ..وفبيتكم لداخل ميعرفش شنو واقع فيه...خلي الولد يعيش الحياة الطبيعية ديالو..واهم شيء ..رتاحي نتي..وسامحي باه ..حيت اي واحد بلاصتو غايدير نفس الشيء...وهو ضحية وصاف..ونتي عارفة علاكن داوية...وهاديك حاجة اخرى تاني ..متعطيهمش علاياش كيقلبو..ومتفرحيهمش بفراقكم...</p>
                    <hr>
                    <h3>الجزء 11</h3>
                    <p>بقيت كنفكر فهضرة ماما ..ماذا لو ..شنو كان غايوقع لو انه مات..وجاني خبارو..وبقيت كنبكي هاد البكا عليه...واش قادا تعيشي بلا بيه..على الاقل دابا عارفة كاين نفسه فالدنيا..من بعد؟؟ الى عرفتيه مبقاش ..اش غاديري انسرين ..نضت ومسحت دموعي ..انا منقدش نعيش بلا بيه..كنبغيه ..وطول هاد المدة مقديتش نخلي بلاصتو لتا واحد من غيرو...غسلت وجهي وسمعتو جا حيت سمعت ولدي كيضحك معاه ...خرجت عندو لقيتو جايب بوكي دالورد كبير ...مدولي..وانا شديتو ..</p>
                    <p>امجد: هادا باش نطلب منك السماحة على داك التبرهيش اللي درتو الصبح ..</p>
                    <p>نسرين: مقبول منك ..</p>
                    <p>امجد: الله على راحة..شفتي اولدي ..ماما ..قوليها بابا كيبغيك ..</p>
                    <p>بدا ولدي كيقولي ويعاود شنو كيقوليه باه ..وانا كنضحك ..وانا مرخية ..بقا مدة كيلعب تا ناض ومشا لجدو وجداتو ..اما امجد استغلها فرصة ..شد يدي وباسها..</p>
                    <p>امجد: سامحيني عفاك..معمري نخسرليك خاطرك..انا كنبغيك..وكنتسطى عليك...</p>
                    <p>نسرين: فنظرك غانقدر ننسى ..</p>
                    <p>امجد: غاندير اللي فجهدي ننسيك ..غير رجعيلي ..</p>
                    <p>نسرين: وغاتقدر تعوضني ..انا عييت اامجد ..ربع سنين ديال الدموع ..</p>
                    <p>امجد: غايولي بدلها افراح وحياة زوينة وضحك وحب ..</p>
                    <p>نسرين : كتواعدني ...</p>
                    <p>امجد: كنواعدك ..</p>
                    <p>عنقني وانا حطيت راسي عليه ..كنسمع ماماااا ...ولدي جا كيجري نقز فحضني ..غار حتى من باباك ..</p>
                    <p>نسرين: بلاصتك عمرات السي امجد...</p>
                    <p>امجد: انا اللي درتها بيدي ..نستاهل ههه</p>
                    <p>نضت معاه ومشينا انا وولدي ..فرحو والديا بزاف حيت رجعنا ...وحتى والديه مني شافونا داخلين عليهم ..سافرنا وولدنا معانا ..وعشت مع امجد الدخلة الحقيقية ..بعدها ولات حياتنا حقيقية ماشي حلم ..امجد ولى انسان اخور . ولى عايش ليا ولولدو ..ولخدمتو على قبلنا ..وانا قدرت ننسى ما دار بعدما عشت معاه وشفت فعينيه كمية الحب واللهفة اللي ولات عليا ..احيانا كلمة من طرف ثالث تفرتك الحب الكبير اللي بناوه جوج بيناتهم ..تعلمنا مندخلوش طرف ثالث ابدا ..والعلاقة بين جوج..كتبقا بيناتهم ...وماشي من حق اي واحد يتدخل ...عشت حياة زوينة انا وولدي وامجد ..وكبرات فرحتنا كتر ..مني عرفت اني حاملة ..هاد المرة كان معايا امجد بكل تفاصيل الحمل وكان كيحاول ينسيني حزني فحملي الاول..وكلما داز عليا ..حيت عارفني غانتفكر ..كان معايا هو وعائلتي طول هاد الفترة تا ولدت ماشاء الله بنيتة زوينة .الله يخلي ليا وليداتي ويرزق كل وحدة تمنات ربي يرزقها ..النهاية</p>
                </div>
                <div class="story-navigation">
                    <a href="the-single-mother.html" class="next-part-btn">العودة لقائمة الحلقات</a>
                </div>
            </div>
        </div>
    </main>

    <footer>
        <div class="container">
            <p>&copy; 2025 موقع قصص ستار. جميع الحقوق محفوظة.</p>
        </div>
    </footer>
</body>
</html>